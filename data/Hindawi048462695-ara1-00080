ms61	 إلى المرتفع سار في اتجاه المدافن، وما كاد يمضي بضع خطوات حتى أشرف على أولها وتوقف حينئذ ودار بعينيه باحثا.(@)(@)(@@) وفي الظل الذي يجاور مقبرة وجد هناك رجلا يبدو عليه أنه يمت بصلة ما إلى المكان. - سلام عليكم. - عليكم السلام ورحمة الله وبركاته.(@)(@)(@@) وحدق حمزة في الرجل وفي عمامته ووجهه الأسمر وعينه الحولاء والجلباب الصوف البني الذي يرتديه، واطمأن إلى أنه ما دام أحول فلا يمكن أن يكون بوليسا، فقال: والله ماتعرفشي سيد فين؟ - سيد مين؟ - سيد اللي بيشتغل هنا؟ - ما هو فيه لامؤاخذة في دي الكلمة سيدين: سيد شطا وسيد محمد براهيم.(@)(@)(@@) ولم يكن حمزة قد فكر في مشكلة كتلك فقال: سيد يا أخي، الطويل قوي ده الرفيع. - آه قول كده أمال، سيد محمد براهيم، أيوه أنت لازم قصدك سيد محمد براهيم، مش كدة واللا أنا من غير مؤاخذة غلطان؟ - لأ، لازم هو، هو فين؟ - هو، هو من غير مؤاخذة راح يعمل زي الناس وجاي، زمانه جاي، اتفضل! هو حضرتك يعني لا مؤاخذة عايز حاجة؟ - آه، أصل أنا طالب في كلية الطب وباجي آخذ منه عضم، بس ده بيني وبينك. - عيب يا بيه، هو انا لا مؤاخذة عيل صغير واللا عبيط؟ دانا ياما أفندية وبهوات، ولاد حلال زي جنابك جولي كتير، كانوا بييجوا بعربيات فخفخه قوي ويقفوا هناك هنا هه، وأروح أنا أجيب لهم العضم أشكال وألوان، ويقولوا لي: عايز كام يا عم سماعين؟ أقول: والله ما يتبعني ولا مليم؛ هو انا اشتريته واللا تعبت فيه؟! من هنا لهنا يتحايلو علي واللي يديني نص جنيه واللي جنيه، مش كله، حاكم صوابعك مش زي بعضها، ومرة واحد إداني بريزة، طب تصدق بإيه؟ صعب علي وادتهالو تاني. - هو حضرتك بتشتغل هنا؟ - إلا دي، دانا مولود هنا، وإن مت بإذن الله حموت هنا واندفن هنا (وأشار إلى مقبرة قريبة)، دانا جاني علي باشا إبراهيم الله يرحمه ويحسن إليه ياخد مني عضم، كان أياميها لا باشا ولا حاجة، كان زي حضرتك كده لابس 
ms62	 طربوش برضه ، أمال! دانا هنا وأبويا كان هنا وجدي هو اللي ناشئ الملك دا كله، طب تصدق بإيه؟ أنا مرة جبت لواحد بيه زي حضرتك كده جثة كاملة واداني يومها عشرة جنيه في إيدي دي اللي بكره حياكلها الدود، أنا هنا؟ وإن ماكنتش أنا هنا يبقى مين هنا؟ بس تقف عند باب الوزير وتقول سماعين أبو دومة فين يجيبوك لغاية عندي، أيها خدمة يا بيه؟ عايز بقى عضم مشكل واللا هيكل بحاله؟ قول بس وفي دقيقة تبص تلاقيني جايبلك اللي أنت عاوزه، عايز ايه جنابك؟ - أنا عايز سيد. - آه سيد، زمانه جاي، أصله من غير مؤاخذة راح يعمل زي الناس، ما هو انا وسيد واحد مافيش فرق كلنا اخوات.(@)(@)(@@) وجاء سيد، بدا من بعيد لطوله ونحافته وكأنه شاهد قبر هبط فجأة على الأرض وأخذ يمشي، وما إن لمحه حمزة حتى أسرع إليه تاركا أبو دومة يقول: أي خدمة يا بيه؟ كلنا اخوات، بس تقول فين سماعين أبو دومة ألف من يدلك.(@)(@)(@@) وسلم عليه سيد بحرارة، ولم يتبادلا كلمة واحدة حتى ابتعدا كثيرا وتاها في كثرة المقابر، وحينئذ قال سيد: خير إن شاء الله؟ - اسمع يا سيد. - إيه؟ - إنت فاكر حسن؟ - أوي! ماله؟ دا واد جدع قوي. - اتقبض عليه. - يا نهار أسود! ازاي؟ - كده، لازم ننقل الأسمنت النهاردة. - وحسن اتقبض عليه؟ - أيوه ما قلتلك. - يا خسارة! يا فتاح يا عليم يا رب! ما تخدوني بقى يا أخي، الواحد قرف من العيشة دي. - حييجي يوم ناخدك بس كل حاجة بأوان، واللا إيه؟ - وحنعمل ايه؟ - ياللا هاته عشان نعبيه في الشنطة دي.(@)(@)(@@) ومشى سيد وقد اكفهرت ملامحه وتغضن وجهه المتغضن وازداد نحولا.(@)(@)(@@) ومشى حمزة وراءه يراقب أقدامه الحافية الكبيرة وهي تترك آثارها على الرمال، وجلبابه الذي عقد ذيله من ناحية والعقدة تتأرجح لكل خطوة، وكانت المقابر تسبح في هدوء يوم الشتاء ذاك، هدوء مهيمن كبير أكبر من السماء والأرض، وأشعة الشمس ما تكاد تصل حتى يشلها الهدوء، فتكمل رحلتها إلى الأرض زاحفة عليلة 
ms63	، وكانت رياح باردة تهب، رياح ذات طعم مختلف تماما عن رياح المدينة وكأنها تهب من فجوة خاصة في أحد المدافن، والقبور متراصة مزدحمة تكاد تحسبها قطيعا مهرولا من ركائب مسرجة، ولا يستطيع الإنسان أن يميز شيئا بذاته؛ فهو يرى القبور من خلال يوم الشتاء البارد، ويحس بالريح من خلال القبور والزمهرير، ولا يرى الشمس إلا مضيئة مدفنا أو زاحفة أشعتها فوق تراب حفرة. وتنبه حمزة من تأملاته على آثار أقدام سيد وهي تنقطع وتؤدي إلى باب فتحه سيد وأحدث فتحه في الهدوء الشامل صريرا مزعجا، ودخل سيد ودخل حمزة وراءه: كان المكان مظلما لا يتسرب إليه الضوء إلا من خلال شقوق موجودة بين ألواح نافذته، وكانت هناك رائحة لا تستحب؛ لا لأنها كريهة، ولكن لأن فيها شيئا ما ينفر، كانت بلا ريب الرائحة التي تصاحب عملية تحول الإنسان إلى تراب، وما أشد نفور الإنسان من رائحة تحوله إلى تراب!(@)(@)(@@) وانقض سيد على بقعة في ركن المكان وأعمل فيها أصابعه، وظل يعمل بلا هوادة، وحمزة قد مل الوقوف فوضع الحقيبة وارتكز عليها، وتكشف التراب الذي كان يزيحه سيد عن «مجاديل» مصنوعة من أحجار طويلة موضوعة بعضها إلى جوار بعض وتغطى فجوة.(@)(@)(@@) وأدخل سيد أصابعه الجافة بين مجدالين، وناضل بقوة حتى اقتلع واحدا، وخف حمزة ليساعده ولكن سيد رفع إليه وجهه الذي كان مغطى بتراب وبعرق كثير يلمع في ظلام تضيئه رقائق الضوء وقال: عنك أنت يا أستاذ خليك مستريح، هيه!(@)(@)(@@) قال «هيه» وهو يعتل ويقتلع حجرا آخر.(@)(@)(@@) وبعد أن رفع الأحجار كلها وجفف عرقه بجلبابه حدق في الحفرة، وحدق حمزة كذلك، وتبين بعد أن تعودت عيناه ظلام الحفرة أن بها درجات تؤدي إلى القاع ما لبث سيد أن هبط عليها بغطائها.(@)(@)(@@) وجاءه صوته بعد فترة مخنوقا محشورا: خد يا أستاذ.(@)(@)(@@) وفي وجل قليل هبط حمزة ثلاث درجات ومد يده وقبض على الشيء بيد من حديد، وفي حرص بالغ وضع «الجربندية» التي كانت من مخلفات الجيش، وضعها بجوار الحائط، وما كاد يفعل 
ms64	 حتى جاءه الصوت المخنوق: خد يا أستاذ.(@)(@)(@@) وتناول «جربندية» أخرى.(@)(@)(@@) وثالثة ورابعة.(@)(@)(@@) وخرج سيد في النهاية قائلا: الحاجة تمام يا أستاذ؟ - تمام.(@)(@)(@@) وأحضر حمزة الحقيبة الكبيرة وفتحها وأمر سيد أن يمسك.(@)(@)(@@) وفي دقة بالغة عالج «إبزيم» أول جربندية حتى رفع غطاءها وتناول أول قالب «ديناميت» وتفحصه وشمه واطمأن إلى أن الرطوبة لم تنفذ إليه، ووضعه بحرص أيضا في ركن الحقيبة، ثم مد يده واستخرج قالبا آخر وأرقده في قاع الحقيبة.(@)(@)(@@) ومضت ساعة.(@)(@)(@@) وتنفس حمزة بارتياح وهو يقول لسيد: ابقى اتخلص من الجربنديات دول، ارميهم، احرقهم، اتخلص منهم والسلام.(@)(@)(@@) وأجاب سيد بإيماءة الفاهم من رأسه.(@)(@)(@@) وحمل سيد الحقيبة وهو النحيف رغم إلحاح حمزة، وعادا من نفس الطريق، وما إن وصلا إلى أول المقابر حتى وجدا هناك أبو دومة ومعه آخر. وطلب حمزة من سيد أن يحضر له عربة، ومن بعيد كانت تأتيه الكلمات التي يتبادلها أبو دومة وصاحبه: وبياخدوا العضم ده يعملوا به إيه يابو دومة؟ - أنا عارف ياخويا بيدرسوا عليه، بيركبوه ويعملوا بني آدم تاني، حد عارف؟ - إلا انا سمعت يابو دومة إنهم بياخدوا العضم ده يسحروا بيه ويعملوا بيه عمولات، وإنهم لا هم دكاترة ولا حاجة. - يمكن، مش بعيدة، أنا مرة جاني واحد وقال عايز عضمة صباع رجل يمين بتاع واحد كان أعور شمال!(@)(@)(@@) وجاء التاكسي.(@)(@)(@@) وحمل حمزة الحقيبة برفق شديد ووضعها إلى جواره وقال لسيد: شد حيلك.(@)(@)(@@) فقال سيد: شدوا حيلكوا انتوا.(@)(@)(@@) وقبل أن تنطلق العربة وقف أبو دومة وأشار لحمزة مودعا: مع السلامة يا بيه، أيها خدمة، بس عند باب الوزير تقول عمي سماعين أبو دومة فين؟ ألف من يدلك، مع السلامة، كل أسمنت وانت طيب!(@)(@)(@@) ولم يسمع حمزة الجملة الأخيرة.(@)(@)(@@) 7(@)(@)(@@) حين استقر مرة أخرى في شقة بدير جلس على الفوتيل ووضع الحقيبة بجواره على السجادة، وراح يفكر في تفاصيل ما حدث منذ أن غادر ترب باب الوزير قاصدا العباسية حيث يقطن صديقه السيد محمد رشدي، كان وهو يصعد بالحقيبة إليه ليطلب منه أن يبقيها عنده يكاد 
ms65	 يجزم بما حدث ويكاد يخمن الارتباك العظيم الذي انتاب رشدي وخروجه ودخوله أودة الجلوس عدة مرات، وصوت امرأته حين علا، والابتسامة الحزينة الخجلة التي ظلت طول الوقت لا تغادر وجهه والكلمات ترتج عليه محاولا أن يعتذر بالأولاد والحالة الصعبة، قائلا آخر الأمر: إنه لا يستطيع أن يخفي أي شيء.(@)(@)(@@) كان حمزة حائرا، هل يحقد على رشدي أم يرثى له؟ ويكاد يكون لدى البعض رغبات خفية تراودهم أحيانا أن يضبطوا غيرهم متلبسا بلحظة ضعف، ليروي الواحد منهم نفسه بالتشفي به وإذلاله وإثبات قوته هو وجبروته وصلابته، غير أن رغبات مثل تلك لا تراود إلا الضعفاء، وكان حمزة أبعد عن أن يفكر في التشفي أو تحقير صديقه لموقفه ذاك؛ فقد كان يعلم أن لكل إنسان قدرة محدودة على المضي في الطريق، وأن على الذين في استطاعتهم مواصلة المسير أن يرثوا للمتخلفين وألا يفقدوا فيهم الأمل.(@)(@)(@@) ولكن مشكلة الحقيقة كانت لا تزال قائمة، وبدير لن يسمح أبدا أن تمكث في شقته ثانية، بل لو علم لما أبقاه هو، وعليه أن يودعها في مكان أمين، وأين المكان الأمين في ظروف كتلك؟(@)(@)(@@) ودار المفتاح في قفل الباب.(@)(@)(@@) ودخل بدير وما إن رأى الحقيبة حتى قال: جبت الهدوم؟ - آه. - وخدت الشنطة الكبيرة ليه؟ إياك عندك هدوم كتير؟ - آه.(@)(@)(@@) وكان بدير يتكلم وهو يروح ويجيء مبتهجا ويدور في الحجرة وينظر أحيانا إلى الحقيبة، ولا أحد يدري مصدر النزوة الغريبة التي راودته والتي تراود الناس كلما رأوا حقيبة كبيرة أن يجلسوا عليها، وقال بدير وهو يكف عن مشيه ويهبط بجسده الضخم فوق الحقيبة: هه، وازيك؟ مالك مبوز كده؟(@)(@)(@@) واندفع حمزة يصرخ: إوعه، إوعه، قوم.(@)(@)(@@) وانتفض بدير واقفا في ذهول لا يدري سببا لهذا الصراخ المفاجئ.(@)(@)(@@) وقال حمزة في نبرات متقطعة محاولا إصلاح الأمر: أصل، الهدوم تكسر، الشنطة ماتستحملش. - ياخويا خوفتني، هي هدومك قزاز وألا إيه؟ - أبدا، هه، أما أشيلها أحسن.(@)(@)(@@) ورفع حمزة الحقيبة وتكلف جهودا شاقة ليستطيع أن يبدو أمام بدير وهو يحملها في خفة وكأنها تحتوي ملابسه 
ms66	 فقط، وعاد إلى الحجرة وجلس صامتا ناظرا في ساعته، كانت الساعة الرابعة وما تبينها حتى أحس بجفاف في حلقه وبشيء من الرهبة ودق القلب، أحس بهذا كله دون أن يدري له سببا، كل ما في الأمر أنه تذكر أن ما بعد الظهر قد حان، وما بعد الظهر ميعاد فوزية.(@)(@)(@@) ماذا حدث؟(@)(@)(@@) لقد تم أول لقاء بينهما وكل شيء هادئ وعادي.(@)(@)(@@) فلماذا أدمن بعد ذلك التفكير فيها؟(@)(@)(@@) ولهفته على لقائها في مصر الجديدة لم تكن أبدا لهفة لقاء عادي.(@)(@)(@@) وما الذي فعلته فيه أصابعها الطويلة النحيلة وهي تلتف على يده بقوة تصافحه؟(@)(@)(@@) وما تلك الإشعاعات الظاهرة التي تنبعث من عينيها كلما نظر في عينيها فتسلبه إدراكه؟(@)(@)(@@) وما مصدر تلك القوة الغامضة التي تدفعه إليها دون وعي أو تفكير كما يندفع الحديد إلى المغناطيس؟(@)(@)(@@) أبدا، لم يحس بشيء كهذا في حياته، كان يستلطف بنات وأحيانا يهذر مع بنات ويقبل بنات ويصادق بنات، ولكنه لم يشعر أبدا بإحساس خفي مثل ذاك الذي يجذبه بقوة لا يستطيع مقاومتها إلى فوزية؟(@)(@)(@@) هناك شيء ما محير يحيط بتلك الفتاة، لا بد أن في الأمر سرا لا يدريه، إنه لا يحبها إذ الحب في نظره علاقة لا تنمو هكذا بمجرد نظرات وكلمات ولقاءات، الحب الحقيقي علاقة مادية يقتضي وجودها زمنا وعشرة وتجربة يمر بها الرجل والمرأة فتصهرهما في بوتقتها؛ فإذا لم يكن يحبها فماذا يدفعه إليها؟ ولماذا أصبح حلقه يجف وقلبه يخفق كلما مرت بخياله أو سمع اسمها أو خيل إليه أنه يسمع اسمها، أو حتى إذا جاء في حديثه مع بدير ذكر لأي كلمة فيها الفاء والواو والزاي، أو حتى الزاي وحدها؟ ولماذا راح دون وعي منه يستعرض كل النساء اللائي رآهن خلال رحلته إلى باب الوزير ويقارن أيضا دون وعي بينهن وبينها وتكون هي الرابحة دائما، بل كل النساء إلى جوارها رجال أو هن أقرب؟(@)(@)(@@) لماذا هذا كله؟ ولماذا دأب في الأيام الأخيرة على حلق ذقنه كل يوم والوقوف أمام المرآة طويلا؟ ولماذا يغالط نفسه 
ms67	 ويدعي أنه يرى في المرآة أمامه إنسانا وسيما؟(@)(@)(@@) ولماذا راح يفتش عن لمحات جمال في نفسه، واكتشف الآن فقط أن أنفه جميل وأسنانه ناصعة البياض وذقنه الغزير كلما جار عليه بالموسى وهو يحلقه أصبح له لون رمادي باهت يتلاءم تماما مع لون بشرته؟(@)(@)(@@) إنه شخص علمي يؤمن بالعقل والعلم، ولا بد من تفسير لتلك الظاهرة، لا بد من وجود سبب، ولا بد أن يدرس انفعالاته حين تأتي ويراقب نفسه ويحصي عليها حركاتها وسكناتها، ويتفحص فوزية بدقة؛ إذ لا بد له من العثور على تفسير.(@)(@)(@@) ومع أنه كان جالسا في حجرة المكتب بعيدا عن باب الشقة، إلا أنه سمع حفيف الأقدام التي تصعد السلم وجف حلقه للحفيف وازداد جفافا حين توقف الصوت لدى الباب، ولم ينتظر دق الجرس، بل انطلق من فوره وفتح الباب ليجد فوزية واقفة على عتبته تحمل حقيبة من القماش بيد ويدها الأخرى على الزر، وحين ابتسمت له عبقت الدنيا برائحة بسمتها واستحال شخصا آخر: لا نقاش ولا جدال ولا علم ولا عقل، قلب يخفق، وريق ينضب، وعرق خفيف ينبت، وطاحونة دائرة في رأسه، وقوة خارقة تدفعه مغمض العينين إليها، وجاءه صوتها ساحرا في لطفه رقيقا عذبا يقول: إيه؟ مش عايزني أدخل؟(@)(@)(@@) وتعثرت بسماته وتعثر اضطرابه وهو يقول: أبدا، أبدا، اتفضلي. - ياه، إنت مؤدب قوي النهارده.(@)(@)(@@) ودخلت فوزية وسبقته إلى حجرة المكتب.(@)(@)(@@) وأحس باطمئنان أبدي حين احتوتها الشقة، وهبط الخوف الذي كان يملأ صدره ولا يدعه يستريح؛ الخوف من أنها لا تجيء، أو إذا جاءت يحدث حادث مثلا ولا تدخل الشقة، أو يكون وراءها عمل آخر فتأتي لتعتذر، أو يقبض عليه قبل حضورها.(@)(@)(@@) وقام الأستاذ بدير يرحب بها في ضجة، ومع أنها كانت قد اختارت أن تجلس على كرسي إلا أنه ألح عليها بإمعان أن تجلس على الفوتيل ولم يتركها إلا بعد أن نفذت إلحاحه، وانطلق إلى المطبخ وعاد بعد ثانية بزجاجة عصير فواكه مثلجة وقدمها وهو يعتذر بأن الزجاجة مش قد المقام.(@)(@)(@@) وبعد ما انتهت ضجة الترحيب 
ms68	 سكت الثلاثة ؛ سكت حمزة لأنه كان يتأمل فوزية ولا يحس بأدنى رغبة في الكلام، وسكتت فوزية لأن كلامها كان يحتم انفرادها بحمزة، وكان يبدو على بدير أنه أضيق الثلاثة بالصمت وأنه يود فتح أي باب للحديث ويود إطالة الجلوس.(@)(@)(@@) غير أن الباب ظل مغلقا لا يكاد يجسر أحد على فتحه، ولم يجد بدير فائدة فخبط على فخذيه وهو يقول: طيب، هه، أسيبكو بقى للدروس وأقوم أنا.(@)(@)(@@) ومع هذا لم يقم وكأنه ينتظر أن يشفق عليه أحدهما ويستبقيه، غير أن واحدا منهما لم يقل حرفا.(@)(@)(@@) واعتدل بدير في تراخ وترك الحجرة، وظل يروح ويغدو في الشقة ويغني أحيانا ويدخل عليهما الحجرة ويبحث في أدراج المكتب عن أشياء ولا يجد هذه الأشياء، وهكذا كله يحدث وحمزة وفوزية لا ينطقان بحرف، حتى إذا ما قال بدير أخيرا وقد فتح الباب الخارجي وأمسكه بيده: هه، أوروفوار بقى.(@)(@)(@@) قال الاثنان: أوروفوار.(@)(@)(@@) واستعادت فوزية نشاطها المتيقظ ولمعة عينيها والتفتت إلى حمزة قائلة: الهدوم أهه، وآدي الورق، والباقي مكنشي فيه حاجة مهمة، وآدي وصل الجواب المسوجر، والنمرة مردتش. - نمرة ايه؟ - ألله! أنت نسيت؟ - لا أنسى ازاي، مردتش؟ انتي عارفة معنى كده إيه؟ - إيه؟ - إني خلاص فقدت آخر صلة لي باللجنة، والله كل ما تلقي نفسك فاضية اضربيها يمكن ترد، يمكن يرجع. - فيه حاجة تانية؟ - لأ.(@)(@)(@@) ووجد شيئا يدفعه إلى أن يضيف: أهو دلوقتي اتعزلنا احنا الاتنين، يعني كأنني «في جزيرة معك».(@)(@)(@@) وسرح خياله مع التعبير، في جزيرة معها هي والطبيعة واللامسئوليات، كم يبدو هذا رائعا! وهل ستسير حياته كلها هكذا معارك وكفاح وتربص وحذر؟ كم تبدو الراحة والمتع الصغيرة التي لا يزاولها حلوة! كم يبدو بيت هادئ وزوجة وأولاد جميلا! أحيانا يهفو إلى قضاء يوم على شاطئ البحر في مصيف، أحيانا يود الذهاب إلى الأوبرا، أحيانا يريد أن يرى أوروبا.(@)(@)(@@) وعاد يريد أن يحدق فيها ولم يجد لديه جرأة كافية، بل لم يعد في استطاعته أن تلتقي أبصارهما ولا عاد يرى فيها الإنسانة التي من لحم ودم 
ms69	 والتي تعود أن يراها، بل أصبح ينظر إليها وكأنها استحالت إلى شيء معنوي له قدسية وخشوع، أصبح يراها كما يتأمل العاشق القمر فلا يجد فيه كوكبا آخر يضيء بأشعة الشمس المنعكسة، وإنما يرى فيه وجه الحبيبة وأسعد ما عاش من ساعات، والهمسات الدافئة وكل الذكريات.(@)(@)(@@) وكان الصمت قد طال حتى بدا وهو في أشباه أحلامه يحس به، ويحس أن لا بد له من نهاية فقال لها: تعرفي إن كل معلوماتي عنك لا تتعدى إنك مدرسة وسكرتيرة اللجنة وبس. - وعاوز تعرف ايه؟ - كل حاجة. - ياه، دا انت الظاهر فاضي. - وورانا ايه؟(@)(@)(@@) وبدأت تتكلم بعد تردد وحمزة يستمتع بكلامها وبحالة السلبية التي تملكته والتي كان سعيدا بها: هي الابنة الكبرى لمدرس أيضا ولها أختان وولد، أبوها تعلم في المعاهد وتخرج من دار العلوم ويدرس العربي وله في كل مشكلة رأي ويعتبر نفسه عصريا بكل ما تحمل تلك الكلمة من معان، وبينه وبين أقربائه الذين يكونون جيشا عرمرما من موظفي الدرجة السابعة فما تحت ما صنع الحداد حين قالوا له: عيب تشتغل بنتك، مط لهم شفتيه وقال: ما عيب إلا العيب، والذين يعملون أشرف من الذين لا يعملون. وحين نقلت إلى طنطا وكان لا بد أن تسكن هناك بمفردها وأشفقوا عليها من المصير قال لهم: اللي ما يقدر يحافظ على نفسه حيحافظ عليه غيره؟ وحين رآها بعض ذوي قرباها محمولة على الأعناق في عابدين في مظاهرة 13 نوفمبر وهي تهتف وذهبوا إليه يستنكرون ويتبرون قال: كلموها هي، أنا أبوها مش سيدها.(@)(@)(@@) ليس هذا فقط، بل إنه يحفظ رباعيات الخيام، ويرى أن نصف مشاكل العالم تحل بعد حمام دافئ، وأن الوسيلة المثلى لإخراج الإنجليز من مصر هي ما اتبعه غاندي، وأن المعيز والمغازل أقوى مليون مرة من المدافع والدبابات، وإن كان يستدرك بعد هذا ويقول: بس ده رأيي الخاص، وأنا أحترم رأيك جدا مهما كان، أنا كما يقول فولتير: أنا وإن كنت لا أرى رأيك إلا أنني مستعد أن أفقد حياتي دفاعا عن حقك في 
ms70	 إبداء رأيك .(@)(@)(@@) وقطعت فوزية حديثها فجأة قائلة: قوللي؟ - أيوه. - إنت لابس البدلة ليه؟(@)(@)(@@) وتذكر حمزة كل ما دار في يومه الطويل وقال: أصلي خرجت. - خرجت؟ ازاي؟ ازاي تخرج؟ - كان لازم. - ليه؟(@)(@)(@@) وتردد حمزة مرة أخرى ولكنه آثر أن يفضي إليها وقال: حسن كان يعرف مكان ديناميت مخبيينه، فكان لازم أروح بنفسي وأجيبه. - ديناميت؟ - أيوه ديناميت. - وجبته؟ - جبته. - فين؟ - جوه. - هنا؟ - أيوه هنا. - إزاي مخليه هنا؟ مش خطر؟ - خطر. - وهنا مش كويس! - مش كويس أبدا. - لازم يتشال. - لازم. - وحتعمل ايه؟ - حنقله. - فين؟ - ما اعرفشي. - وده كلام؟ - معلش، لازم أوجد حل.(@)(@)(@@) وسكت وسكتت، وهي تهز ساقها الموضوعة فوق الأخرى في عصبية، وأخيرا قالت: تشرب قهوة؟ أنا عايزة قهوة. - تعرفي تعملي؟ - طبعا أعرف! أنت فاكرني مثقفة متعفنة! دانا اللي شايلة بيتنا كله وشغله، دلوقتي حتشوف القهوة! - ورينا شطارتك.(@)(@)(@@) وبعد قليل رجعت وقدماها تزحفان ببطء وعلى الصينية كوب لها وكوب آخر له، وبخار القهوة يتصاعد ويملأ الغرفة برائحتها التي يتفتح لها الشم والبصر.(@)(@)(@@) وأخذت فوزية تحتسي قهوتها في رشفات سريعة حتى أتت عليها، وحمزة ما يكاد يتذوق كوبه، وسألته فوزية ونشوة بهيجة تطل من عينيها: إلا قوللي. - أقولك ايه؟ - إنت بتشتغل ايه؟(@)(@)(@@) وضحك حمزة ضحكة طويلة مغتصبة وقال: انتي لسه لدلوقتي ما تعرفيش، خمني باشتغل ايه؟ - مدرس؟(@)(@)(@@) وضحك حمزة مرة أخرى وقال: اشمعنى يعني؟! لا. - طالب؟ - لا. - محامي! أمال ايه صحيح! - تسمعي عن الناس اللي بيسبغوا الهدوم، أهو أنا منهم. - كنت بتشتغل في مصبغة يعني؟(@)(@)(@@) وضحك حمزة وأجاب: لأ، كنت باشتغل كيماوي في مصنع شركة الحرير. - أمال ايه اللي خلاني أفتكرك مدرس؟ أنت لازم سبت الشغل بقى؟ - ياما سبت شغل.(@)(@)(@@) ونظرت إليه فوزية، أكانت علامة إعجاب نظرتها؟ لا يدري، فقط جعلته تلك النظرة يخجل ويسقط عينيه إلى الأرض.(@)(@)(@@) وقالت فوزية في عصبية مفاجئة: تعرف أنا النهارده كنت حاضرب الناظرة! ايه ده؟ الناس بقى دمهم تقيل قوي، ناظرة آخر رجعية وسخافة في العالم، تصور هي بنفسها اللي بتفتح كل الجوابات الواردة للمدرسة وتقرأها، امبارح فتحت 
ms71	 جواب لي ، الله ما تشرب القهوة، أنت سارح في ايه؟ بتبصلي كده ليه؟(@)(@)(@@) وكان حمزة تائها فعلا في وجهها لا يكاد يعي، وعيناه مثبتتان على بشرتها يرى كلماتها ولا يسمعها، ويراقب ذرات النور وهي تتساقط على ملامحها الدائمة الانفعال، ويفكر في أشياء كثيرة لا يعرف ما هي، وانتبه فجأة على سؤالها فقال: أبدا، آه، أصل أنا ساعات باسرح كده. - الظاهر إنك تعبان. - أبدا، أبدا. - أمال عينيك شكلهم غريب، وبتبص كده، كده، كده فيه حاجة؟ - أبدا، أبدا. - طيب أنا لازم أمشي، ياه! أنا اتأخرت قوي. - تمشي ازاي؟ لسه بدري، لا يمكن حتمشي دلوقت. - لا، لازم أمشي. - لسه بدري جدا، مش ممكن. - طيب أقعد خمس دقايق، لغاية لما تبقى تمانية.(@)(@)(@@) وأحب حمزة أن يشارك في حديث يجعلها تبقى فسألها: هيه، عاملة ايه؟(@)(@)(@@) فقالت وهي تقف في ضيق عصبي مفاجئ: تعرف أنا النهارده كنت حنفجر؛ الناس خلاص استسلموا، عاملين زي التمساح الميت مهما تنغز فيه مايحسش، إيه ده؟ ده لو كانوا عشرين مليون دودة ماكانوش استموتوا بالشكل ده.(@)(@)(@@) وكان حمزة مستمتعا بحالة الاسترخاء السلبي الذي كان يستقبل بها حديثها وملامحها، ولكنه لم يعجبه كلامها الأخير، وتردد برهة بين أن يسكت ويواصل الاسترخاء وبين أن يرد فينشب جدل يعكر الجو الحالم الذي ساد الغرفة، ولكنه وجد نفسه يقول: بس أنت غلطانة إذا كنتي فاكرة إن الشعب مستسلم. - غلطانة ازاي والناس ميتانة خالص؟ دا ولا كأن البلد بلدهم، وملك حقير عمال بيخون ويلعب بقضية البلد زي ما هو عايز. - إنتي شايفة الظاهر بس، وعمر المظاهر ما تصلح أساس للحكم، فاهماني ازاي؟ - يا شيخ مظاهر ايه؟ احنا أصلنا شعب مسالم استعمر آلاف السنين وخد على الذل، حتى الحرب الأخيرة ما حركتشي فيه ساكن، أصل طبيعتنا الزراعية وأرضنا السهلة وجونا اللي مفهشي تغيرات كبيرة مش ممكن يخلق شعب مقاوم زي الشعب اليوناني مثلا، احنا ناس عاديين ومش ميالين للعنف. - برضه أنا مصر إن دي نظرة سطحية محضة، شعبنا ده فيه قوة مقاومة لا يمكن تصورها، قوة مريعة 
ms72	 مستخبية ورا السبح والصهينة وضرب الدنيا صرمة. - بس الزمن عمل عمله في الناس يا حمزة، والظلم اللي استمر آلاف السنين ترك أثره، أنت مش متصور. - أنا متصور كل حاجة، والظلم اللي بتقولي عليه ده مش أضعف المقاومة دا زودها، فاهماني ازاي؟ انتي لو كنتي في إسكندرية يوم 6 مارس وشفتي العيال وهم فاتحين صدورهم وداخلين على المترليوزات ماكنتيش تقولي كده. - دا كلام بيني وبينك بنقوله احنا بس، إنما الحقيقة ... - أبدا الحقيقة إن ده حصل فعلا وشفته أنا بعيني. - حصل ازاي؟ مش معقول، هو ده معقول حد يدخل على الرصاص بصدره؟! - بس ده فعلا حصل: كان الانجليز الاربعة فاتحين المدافع والرصاص زي المطر، والعيال كانوا واقفين في الميدان فعلا ونازلين فيهم ضرب بالطوب والحجارة. - إنت حتجنني! اسمع يا حمزة، أنا مش ناقصة حماس، مافيش داعي تبالغ. - بشرفي ما ببالغ، أنا كنت في المظاهرة يومها، ومش أنا بس اللي شفت، على الأقل 5000 واحد شافوها يوم 6 مارس. - كان في إسكندرية الكلام ده؟ - آه، يوم 6 مارس بالذات ده كان يوم تاريخي بالنسبة لي شخصيا، كنا أيامها بنمر بفترة رهيبة من تاريخنا: كنت طالب في كلية العلوم في إسكندرية، وكل يوم والتاني مظاهرة ومؤتمر، وكان لي صديق اسمه أمين كان طالب في كلية الحقوق، دلوقتي بقى وكيل نيابة، قابلته في الصيف اللي فات، كنت أنا وهو ما نكاد نسمع عن مظاهرة أو إضراب إلا ونطير على هناك، وكان لأمين بالطو مربعات مشهور جدا في المظاهرات كان أصله بالطو جبردين وقلبه، والجبردين قماشه من جوه مربعات، كنا لما نعرف إن فيه مظاهرات يلبس هو البالطو ويجري على هناك، وكانت مصر بتتوالى عليها حكومات صدقي والنقراشي، والبلد كلها ثائرة وواقفة ضد أي تسليم في حقوقها، وكنت أنا مجرد طالب عادي من اللي بتشفيهم يملوا الشوارع في المظاهرات، خرجت من بيتنا الصبح، وإسكندرية يومها كان مفروض إنها في حالة حداد على الشهداء اللي ماتوا في 21 فبراير في القاهرة، وليلتها بالليل كان في البلد رأيين: رأي ينادي بوجوب أن يمر 
ms73	 اليوم هادئا وهذا كان رأي الإخوان، والرأي الثاني كان بيصر على أن تقوم مظاهرات واسعة النطاق لتخلد اليوم ويصبح جديرا بذكرى الشهداء، وانتصر الرأي الثاني والصبح كانت البلد كلها تعج بالمظاهرات، خرجت من البيت وفت على أمين وذهبنا للبحث عن مظاهرة نشترك فيها.(@)(@)(@@) وعند محطة الرمل وجدنا مظاهرة كبيرة ممتدة من المحطة إلى شارع سعد زغلول، ولأول مرة كنت باشوف مظاهرات مش فيها طلبة وبس، إنما فيها طلبة وناس كبار وناس بجلاليب وتجار وكمسارية ترماي وعمال وأولاد من اللي بيلموا سبارس ويمسحوا جزم وصبيان ورش، الأولاد اللي بيقولوا عنهم الغوغاء، ومرت المظاهرة بكشك استعلامات إنجليزي كان مبني بالأسمنت المسلح وأصبح مكانه الآن منتزه، مرت من أمام الكشك، وكانت له شبابيك بتطل على محطة الرمل وعليها يفط مكتوبة بالانجليزي تحمل تعليمات إلى العساكر، بعض الأولاد اللي بيمشوا دائما على حواف المظاهرات حاولوا خلع يافطة فمنعهم الرجالة الكبار، إنما كما يحدث في مثل هذه الأحوال الناس وقفت والتفت حول الكشك، وانتبه الناس له وكأنهم لم يروه من قبل، وكانت نتيجة توقف المظاهرات إنها تفرقت حول الكشك فحاصرته، أنا كنت في الناحية البعيدة عن شارع سعد زغلول، فسمعت من الناس إن الكشك فيه سلاح، وإن الواحد ممكن يدخل ويشيل زي ما هو عايز، وحكاية السلاح دي عندي حساسة جدا؛ فمثلا أنا مرت علي فترة أيام أن كنت في توجيهي وأولى جامعة كنت عاوز مسدس وبس، كانت كل حياتي متبلورة في حصولي على مسدس، مش المهم أستعمله في ايه المهم كنت عايز مسدس وبس، وسمعت مرة أنا وأمين إن مصر الفتاة بتصرف مسدسات لأعضائها، فاتفقنا أن يدخل هو فيها فإذا أعطوه مسدس أدخل أنا أيضا، وتستطيعي أن تتصوري مبلغ شوقي ورغبتي في دخول الكشك في تلك الساعة عشان أقدر أحصل على مسدس، الميدان كان ساعتها مليان ناس، عدد كبير جدا من الناس، وما شعرت بنفسي إلا وأنا بابحث عن باب الكشك، لقيته ولقيت ناس داخلين فيه، دخلت، دخلت كده من غير أي تفكير ولا 
ms74	 عقل، كان فيه إحساس غريب كبير بيحركني، الكشك من جوه كان مظلم، وكان الواحد أول ما يدخل يلاقي أوضة كبيرة واسعة من غير شبابيك، وفيه باب بيؤدي إلى أوضة تانية جوانية، ويدوبك أصبحت في وسط الأودة البرانية ومعايا ناس إلا وسمعنا أصوات غامضة، تك، تك، تك، سريعة وورا بعضها، أنا عمري ما سمعت مترليوز بيضرب، وماكنتش أتصور إن صوته لما يضرب بيكون واطي كده، شعرت برهبة شديدة، وجدت الناس خارجين من الأوضة الجوانية جري، وبعضهم بيقع على الأرض وينام، وبعضهم بيصرخ وكل اللي قادر يجري بيجري، فجريت خرجت برة وفضلت أجري بعيد عن الميدان والحتة كلها لغاية ما طلعت على الكورنيش وأنا مذهول ومش فاهم حاجة ومش عارف حاجة، اعتقدت إني لازم أصبت ولسة لم أشعر، وأنا كنت سمعت إن الواحد لما بيضرب بالرصاص لا يشعر بإصابته في الأول، فتشت جسمي كله لقيتني سليم، ومن غير ما أدري لقيت نفسي راجع للميدان، ولقيته ساعتها منظره رهيب جدا، الكشك ولو أنه كان كشك استعلامات كل ما فيه أشغال مدنية، إلا أنه كان فيه أربع عساكر إنجليز ومعاهم أربع مترليوزات وقاعدين مستعدين في الأوضة الجوانية من الصبح، ومنتظرين الناس لما يدخلوا عليهم فيروحوا فاتحين عليهم المدافع.(@)(@)(@@) فلما الناس جريت ومات اللي مات واتعور اللي اتعور، العساكر خافت وراح كل واحد منهم مصوب مدفعه من شباك ونازل ضرب في الناس اللي في الميدان علشان يبعدهم عن الكشك، وفي دقيقة كان الميدان اللي كان بيموج بالناس فضي خالص، كل أصحاب البدل اختفوا لما أصبحت الحكاية جد، وكل أصحاب الجلايب استخبوا في مداخل العمارات اللي بتطل على الميدان، وتعرفي مين اللي فضل واقف لواحده في الميدان والضرب شغال من كل ناحية؟ تعرفي مين؟ الأولاد اللي الإنسان لا يعرف لهم أهل ولا يعرف لهم لبس ولا صنعة، عيال صغيرين أكبر ما فيهم لا يزيد عن 15 سنة، سمر ومعفرين وشعرهم منكوش وهدومهم خرق، يعني اللي فضل هم اللي بيسموهم الغوغاء.(@)(@)(@@) وقفت أنا في مدخل عمارة قريبة، وكان 
ms75	 ممكن أضرب وكان ممكن أموت، وكان عقلي بيراودني أن أرجع إنما كانت قوة خفية بتمنعني منع عن الحركة، وقفت أتفرج، المدافع نازلة ضرب والأولاد غير مكترثين إطلاقا ونازلين ضرب بالطوب والحجارة، تصوري! بيضربوا طوب قصاد مترليوزات، والحاجة المذهلة إن الواحد منهم كان يصاب زميله اللي بيضرب جنبه ويقع ويموت وهو واقف ونازل ضرب بالطوب.(@)(@)(@@) وبعد شوية لقيوا إن الطوب أصبح لا يجدي، فبصيت لقيت واحد منهم راح قالع جلابيته الخرق وبلها بنزين من عربية واقفة ووطى وفضل يجري لغاية ما قرب من الكشك وراح رامي الجلابية المولعة من الشباك جوه الكشك، وكان ده بداية تحول في المعركة، بقى الأولاد يجروا ويجيبوا أي حاجة، ورق، خرق، خشب، ويبلوها بنزين من العربيات ويجروا والرصاص حواليهم وفوق دماغهم كأنه ناموس بالضبط، ويفضلوا يجروا ومش يحدفوها من بعيد وخلاص، لأ يصروا على أنهم يوطوا خالص لما يقربوا جدا من الكشك ويروحوا حدفينها من نفس الشبابيك اللي بتضرب منها المترليوزات.(@)(@)(@@) لما اشتدت المعركة بقوا يدخلوا محل الحلواني المطل على الميدان، ويجيبوا كراسيه ويولعوا النار فيها، ويطلعوا وهم بيصرخوا صرخات الحرب ويجروا ويرموها على الكشك.(@)(@)(@@) وبدأت النار وامتلأ الميدان دخان، دخان كثيف جدا، وأصبحت المنطقة كلها مليانة دخان ورصاص ونار وصراخ وتكتكة مترليوزات، وفي وسط الدخان، وفي وسط الهول دا كله تبصي تلاقي العيل من دول أسمر لونه زي التراب وعريان وجسمه مهبب وبيزحف على بطنه وشايل كرسي مولع والرصاص حواليه وهو ماشي بالكرسي في ثقة واعتداد ومصر على توصيله لحد الكشك.(@)(@)(@@) وفي مدخل العمارة اللي كنت واقف فيه مع الناس كنا عمالين نبص ونستعجب ونخبط كف على كف، كنا زي ما نكون بنتفرج على أبطال قصص خرافية عمالين يقوموا بأعمال خارقة قدام عينينا، كان شيء عجيب يذهل، كانت لحظة من اللحظات اللي تشوفي فيها شعبنا: الشعب اللي بيقولوا عليه طيب ومستسلم، اللي بيقولوا عليه ساذج ومتسامح، تشوفيه فيها عملاق، تشوفيه فيها مارد لا يمكن لأي قوة أن تقتله، تشوفيه في العيال اللي كان أكثرهم يمكن 
ms76	 يومها مافطرش واللي كان الرصاص بيدبحهم دبح، وعمالين يقاوموا ويحاربوا وعارفين إنهم بيحاربوا الانجليز، وعارفين إن الانجليز معاهم مدافع وإنهم هم ممعاهمش حاجة، ومع هذا مصرين على حرق الانجليز الاربعة اللي قتلوا الناس مهما مات منهم، كنت واقف وجسمي فيه حمى، وعيني بتشوف حلم غريب تكشف لي فيه شعبنا على حقيقته. كتير جدا شفناه في أوقات ضعفه وكتير كنا بنلعنه ونستهين به، إنما كنت عايز كل اللي بيمطوا شفايفهم لما تيجي سيرة الشعب، كنت عايزهم يكونوا هناك ويشوفوا الميدان مليان جثث، شبان وطلبة وعمال مفروشة جثثهم على الأرض والإسعاف عمالة تحول، كانت بتيجي عربية الإسعاف مش تشيل واحد وتمشي؟ لأ، كانت بتنتظر لما تتملي جثث وتطلع وييجي غيرها يتملي ويمشي، والناس مش عايزة تتحرك من مكانها، والغوغاء اللي بيقولوا عليهم عمالين يتقتلوا ومابينتهوش، كان بيتهيأ لي إنهم بيزيدوا، كان بيتهيأ لي إنهم عمالين ينضم لهم أولاد من تحت الأرض فعلا، كل العيال اللي في إسكندرية كل ما كانوا بيسمعوا وهم بعيد عن المعركة كانوا بييجوا جري عشان ماتفوتهمش، والعجيبة إن في وسط دا كله، في وسط الموت والدم والدخان والرصاص فجأة تحولت أنظار الأولاد إلى طيارة ركاب كانت فايتة واطية جدا، وقعدوا يبصوا عليها ويشاوروا ويهللوا، في نفس الوقت اللي بيضربوا فيه بالطوب وبيرموا الخرق المولعة، وكان البوليس المصري جه ووقف في أول شارع سعد، ماكانش بيعمل حاجة أبدا، وكان العساكر والضباط شايفين الأولاد الأبطال عمالين بيقعوا واحد ورا التاني وهمه حينفجروا من الغيظ.(@)(@)(@@) وحاولنا أن نقنع ضابط أنه يتدخل ويأمر العساكر المسلحين بضرب الانجليز، فبقى يكاد يبكي وهو بيقول إنه لا يستطيع، وإنه ليس لديه أوامر، بل بكى فعلا.(@)(@)(@@) ونجح الأولاد أخيرا، الكشك ولع كله وبقى كتلة نار، ونط اتنين من العساكر اللي كانوا جواه رافعين إيديهم وسلموا نفسهم للبوليس، فأحاطهم بقوات كبيرة علشان يقدر يحافظ عليهم، وبقت بنادق العساكر المصريين هي المرة دي اللي بتضرب عشان تحمي الانجليز، والعسكري التالت ماطلعشي أبدا وقالوا بعد كده إنه اتحرق.(@)(@)(@@) أما 
ms77	 العسكري الرابع فنط من الشباك اللي كان قريب من العمارة اللي كنت واقف في بابها وطلع جري، فواحد ابن بلد إسكندراني كان واقف جنبي في مدخل العمارة طلع جري وراه وراح مشنكله فوقع في الشارع، فراح بارك فوقه وحط رجله على صدره وطلع من جيبه مطوه لها سلاح طويل وسنها شوية على حجر الرصيف، وبعدين راح دابحه من الودان للودن، ومسح المطوة وحطها في جيبه، وتف على العسكري ومشي.(@)(@)(@@) بعد كده شفت العسكري ده في المستشفى الأميري كان راقد في أوده كبيرة قوي ومليانة جثث الشبان والأولاد اللي ماتوا، كان ضخم زي العجل ورأسه كبيرة وشعره أحمر وزوره مقطوع لغاية العضم.(@)(@)(@@) تاني يوم رحت الكلية لقيت الطلبة عاملين مؤتمر، ومؤتمرات زمان في الكلية كانت أكاديمية قوي، فكان العميد والأساتذة بيحضروها، قعدت أسمع، وكان فيه أستاذ بيخطب، كان لابس بدلة نظيفة قوي وقميصه بيلمع ووشه محلوق ناعم وعمال يتكلم بصوت واطي وبرزانة مصطنعة عن إن القوة مش ممكن تخرج الانجليز، وإننا لو حسنا أخلاقنا ومعنوياتنا وروحانياتنا فلن يستطيع الإنجليز البقاء في بلادنا.(@)(@)(@@) فقمت واقف وقلت: ده كلام فارغ. فبان على وجهه الغضب الشديد، مش لأني بأسخف كلمه، إنما لأني قاطعته وخرقت النظام، فراح قايل: اللي عايز يتكلم يبقى ييجي هنا ويتكلم، يجب أن نتعلم النظام لأن النظام هو الذي سيخرج الإنجليز، احنا علشان شعب فوضى ظللنا مستعمرين، مين عايز يتكلم؟ أنت؟ تعالى. وشاور علي، فرحت قايم في عاصفة من تصفيق الطلبة لأنهم كانوا الظاهر متضايقين جدا من كلام الراجل.(@)(@)(@@) وصلت إلى المنصة وأنا كنت يومها عمري ما خطبت ولا أعرف أخطب ازاي، ولكن اللي حصل إني انفجرت، وكل ما قلته كان هو اللي شفته في محطة الرمل، كنت باتكلم بحماس فقط، كنت بقول اللي حسيته واللي آمنت به، ومش فاكر أنا قلت إيه، إنما فاكر إني أنهيت الخطبة بحاجة زي كدة: لن يخرج المحتل إلا بالقوة، وبالقوة فقط سيتحرر الشعب.(@)(@)(@@) واستقبل الطلبة كلامي بتصفيق وهتاف كالرعد وفضلت الهتافات أكثر من ربع 
ms78	 ساعة، والظاهر أن الأستاذ لم يعجبه أن يهزم أمامي، فبعدما هدأت الهتافات طلع على التختة بطريقته اللبقة المهذبة عشان يرد على الخطبة الطويلة بتاعتي، فمسك طباشيرة وكتب ردا على كلامي من أن القوة وحدها هي في طريق التحرر، كتب: العلم = قوة.(@)(@)(@@) وراح قاعد تاني.(@)(@)(@@) وهلل الطلبة وأعجب بعضهم بالرد واعتبروه بليغ.(@)(@)(@@) وتملكني ضيق شديد وحماس، فرحت طالع وماسك الطباشيرة وأضفت الكلمة دي: العلم (في بلد مستقل) = قوة.(@)(@)(@@) وهاج المدرج وماج.(@)(@)(@@) وكان سيعقب المؤتمر انتخاب مندوبين من الكلية في اللجنة التنفيذية للجامعة كلها، وانتخبت.(@)(@)(@@) وكان ده أول الطريق.(@)(@)(@@) 8(@)(@)(@@) كان حمزة يتحدث وينساب التاريخ القريب من بين شفتيه ويغرق فوزية في فيض من الأحداث والمواقف والذكريات، وتتشنج أصابعه وهي تحدد وتجسد، وتتحرك أيديه ملوحة، ويتقارب حاجباه ويبتعدان، ويهتز منظاره، وترتجف نبرات صوته وترتعش وكأنها لا تنطق الكلمات فقط، ولكنها تعزف أيضا لحنا عارما يصاحب ما كان ويخلد المواقف.(@)(@)(@@) وكان حديثه يملأ الحجرة بالأحداث، ويحيل الأثاث إلى مواقع، والجماد إلى كائنات حية تقاوم وتصرخ وتموت؛ ولهذا مضى وقت طويل قبل أن تكف فوزية عن تحديقها في لا شيء، وتسترد نفسها وتعود إلى الحجرة وإلى الليلة وإلى الدقي، وتنظر إلى حمزة الجالس أمامها لا يتحدث ولا يتحرك ولا تطرف عيناه.(@)(@)(@@) وقالت: ياه! دا فعلا لينا تاريخ.(@)(@)(@@) فرد حمزة في بطء: تاريخ وبس؟(@)(@)(@@) وسبح كل في واد، ثم عادا حين قالت فوزية: أنا قلت لغاية الساعة ثمانية ودلوقتي قربت على عشرة.(@)(@)(@@) وأضافت بلا حماس: لازم أروح.(@)(@)(@@) وفي خطوات تعبة تكاد تتخاذل أخذت طريقها إلى باب الحجرة الذي كان مغلقا.(@)(@)(@@) وفتح لها حمزة الباب وخرج الضوء من الحجرة ينير جزءا كبيرا من الصالة، وسقط النور على كرسي فيها وعلى إنسان ضخم جالس فوقه، كان بدير. - ألله، إنت هنا؟ - آه مارضتشي أزعجكو، قلت أقعد هنا أما تخلصوا.(@)(@)(@@) ولم يكن هناك وقت، سلمت فوزية وأسرعت خارجة وظل بدير جالسا في مكانه.(@)(@)(@@) وما كاد الباب يغلق حتى دق الجرس وفتح حمزة، كانت فوزية. - أنا نسيت حاجة، نسيت آخد الشنطة 
ms79	. - تخديها ازاي ؟ مش ممكن. - والله مش عايزة نقاش كتير، حاخدها يعني حاخدها. - توديها فين؟ - عندنا. - عندكم، بس؟ - عندنا كويس جدا.(@)(@)(@@) ورأى حمزة من تصميمها ومن نظراتها أنها لن تتزحزح عن قرارها.(@)(@)(@@) فمضى إلى حجرة النوم وعاد حاملا الحقيبة الكبيرة، وكان بدير ينظر ولا يتدخل ولكنه قال: الله! إيه الحكاية؟(@)(@)(@@) فقال حمزة: أصل سميحة حتاخد هدومي عندها. - وليه؟ وده يصح ما هو ده بيتك يا أخي. - لا أصل الهدوم عايزة غسيل، و... - ما الغسالة اللي بالكهرباء هنا، أهه، أغسلهملك دلوقتي. - لا، لا، معلش، كده أحسن.(@)(@)(@@) وردت فوزية: معلش يا أستاذ بدير علشان خاطري.(@)(@)(@@) فقال بدير: يا ستي الغسالة هنا والله، في نص ساعة تغسل ياما. - معلش، المرة الجاية. - آه، الظاهر دي بقى والله حاجات خاصة ما أعرفهاش، انتوا أحرار.(@)(@)(@@) وشدت فوزية على يد بدير، ولمعت عيناه كثيرا وقبضتها القوية تغوص في أصابعه المنتفخة بالسمنة.(@)(@)(@@) وعاد حمزة بعد أن أوصل فوزية وأركبها عربة، وما كاد يغلق الباب وراءه حتى ابتسم بدير ابتسامة حملها كل ما يملكه جسده الضخم من مكر، وقام واقفا وأمسك بكتف حمزة قائلا: قوللي بقى يا شاطر، كنتوا بتعملوا ايه؟ أظن حتقوللي درس؟(@)(@)(@@) وابتسم حمزة في رثاء ولم يجب، فاستأنف بدير جادا هذه المرة: صحيح قول لي يا حمزة، وصلت معاها لفين؟ - هي مين؟ - إحنا حنلف على بعض؟ وصلت واللا ما وصلتش؟ - يا جدع بلاش هزار في الحاجات دي. - بستها؟ أنا ميهمنيش حتى إذا كنت وصلت إلى ما بعد البوسة. - يا بدير بطل كلام فارغ. - وحياة أبوك لانت قايل، عملت معاها إيه؟(@)(@)(@@) ولم يأبه حمزة بالرد عليه، ونفض يده منه، وتجسدت له الحكاية مرة أخرى وبصورة جذابة جديدة، وراح عقله يدور حول نفسه ونغمات حزينة تتصاعد من وجدانه وأنات وعذابات وقهر، تلك الشابة الممتلئة بالحيوية والحركة ذات الجسد الدقيق والملامح الدائمة الانفعال الدائمة الابتسام، تلك الشابة الصغيرة قد أصبحت عزيزة جدا عنده، حتى بعد جلسته الطويلة تلك معها لا يزال يهفو إليها كما يهفو مدمن التدخين إلى سيجارة الصبح 
ms80	 ويحن إلى وجودها كما يحن عباد الشمس إلى الشمس والنبات إلى الماء، وكما يحن الغريب إلى أرض الوطن.(@)(@)(@@) لماذا كلما تذكرها يدوخ تفكيره ويكاد يهوي؟ لماذا إذا خطرت بعقله تخطر خلسة وخلف ستار وكأنها جريمة؟(@)(@)(@@) وقال بدير وهو يدخل في بنطلون بيجامته: قول لي يا حمزة؟(@)(@)(@@) وقال حمزة دون انتباه: إيه؟ - إلا بشرفك وشرف والدك ما عملت في البنت دي حاجة؟(@)(@)(@@) ورد حمزة في غضب لا يستدعيه الموقف وبلهجة حادة: بطل تخريف يا بدير، وبلاش سخافة، فاهمني ازاي؟ - يعني مؤدبة؟ - دي من أحسن البنات اللي قابلتهم في حياتي، وأنا أمنعك إنك تتكلم عنها بالشكل ده، فاهمني ازاي؟ - أمال بتسلم على الواحد كده ليه؟ مؤدبة يعني؟ أنت وذمتك بقى.(@)(@)(@@) وأخيرا رقدا جنبا إلى جنب في الفراش، وكان السرير يحتل منتصف الحجرة، والغرفة وثيرة فيها أشياء كثيرة أنيقة، ولكن لا روح فيها ولا انسجام.(@)(@)(@@) وكان بدير يقلب صفحات «المصور» كعادته حين يستعد للنوم، ولكنه لم يكن يقرأ، وفجأة ألقى المجلة فوق «الكومودينو» واستدار إلى حمزة، واستجار السرير وهو يستدير: قوللي يا حمزة، هو فيه قاعدة إنه إذا كان الواحد بيحب واحدة يبقى لازم تكون بتحبه؟ - لأ. - طب يعني مثلا افرض مثلا، مثلا يعني إنك بتحب واحدة وعايز تعرف إذا كانت بتحبك واللا لأ تعمل ايه؟ - أنام. - لا، أنا بتكلم جد. - وأنا بتكلم جد. - أمال أنام ايه يعني؟ - تنام شوية فتصبح الصبح أعصابك أهدأ وتقدر تفكر. - وإن ما جنيش نوم؟ - تاخد منوم. - بيعمل صداع. - تاخد سم. - طبعا، ما هو المسألة يا يكون فيها وطنية وكفاح يا بلاش، يا كلام في السياسة يا مافيش كلام، يا أخي ما تفضونا بقى وتخلوا الناس يكلوا عيش. - متخلي أنت الناس تنام.(@)(@)(@@) وكان حمزة في الحقيقة لا يريد أن ينام، ولكنه يريد أن يهدأ كل شيء ويبقى عقله يعمل، يريد أن يستعيد الغيبوبة اللذيذة التي يدلف إليها كلما اتخذ فوزية مادة لتفكيره، كانت أحاسيس متناقضة تحاصره، كان يريد أن يسبح إلى كل ما يستطيع أن يصل إليه خياله 