ms121	 لا يأوون إليها ولا حتى يعرفونها، وفوزية وحمزة يتسللان وسط هذا كله يحتميان من الظلام بسواده ومن النور بالعربات.(@)(@)(@@) ورهيب ذلك الإحساس الذي يعتري الإنسان حين يرى هذا كله ويعيش داخله، وهو مدرك أن لا مكان له فيه.(@)(@)(@@) وحمزة يسأل: طب والعفش يا فوزية حنجيبه منين؟ - مش مشكلة، حاخد أودة النوم بتاعة أمي. - حتقولي لابوكي إمتى؟ - الليلة، ضروري حيوافق. - حتى لو عرف إن أبويا عسكري دريسة. - عسكري إيه؟ - دريسة. - دريسة ايه؟ - عامل بيصلح سكك الحديد. - أبوك عامل؟ - أيوه. - يعني من صميم الشعب؟ - أيوه. - يعيش أبوك. - تعيشي أنت، تفتكري أبوكي حيوافق؟ - أظن كده، مش عارفة، بالكتير حيمط بوزه ويقول: انتي حرة، دا مستقبلك، اتصرفي فيه. - يعني مش حايرفض؟ - مش ممكن يرفض. - يعيش أبوكي. - وبعدين، الدنيا دي كلها ومش لاقيين مكان نبات فيه الليلة بس! - لازم حنلقى. - يعني بالعافية حنلقى؟ - أيوه بالعافية، أنا متفائل ومع ذلك مش مصدق اننا خلاص حنتجوز. - اعتبر الموضوع ده منتهي. - دا لسه ما ابتداش. - دا انتهى من أول يوم شفتك فيه وإيديك فيها جاز في الخيمة. - وحيبقى لينا ليلة دخلة؟ تعرفي ليلتها حا اعمل إيه؟ حاقفل الباب ورايا وأقول: يا زميلة فوزية حنتناقش، ما تتكسفيش. - يا جدع اتكسف انت. - إحنا لسه قفلنا الباب؟ - هس، الراجل ده باين عليه مخبر. - مش باين. - أنا أراهن. - لو ختي بالك كنتي عرفتي انه مش مخبر؛ لأنه أولا ماشي في وسط الشارع وماشي يتلفت، وباين عليه بيدور على حاجة، أهو لقاها، ووقف يستنى الأتوبيس، وأهوه ركب. - دا انا غبية قوي. - لأ، يمكن جديدة. - وحا اتقدم؟ - م، م منظور. - تعرف إنك لذيذ، أنا كل دقيقة باكتشف فيك حاجات تتحب. - وأنا كل دقيقة باحس بالتغيير اللي عملتيه في نفسي. - أنا عملت تغيير؟ - كتير. - مثلا. - مثلا، كنت واخد الكفاح بشكل بطولي، كنت فاهم اني باضحي عشان الناس فلازم يحبوني ويفردولي مكانة كأني مسيح، فاهماني ازاي؟ ودلوقتي شعرت بقضيتنا كبيرة وبدوري فيها متواضع، وكل ما باشوف ظلم باشعر إن اللي باعمله مهما كان قليل. مثل تاني 
ms122	، كنت حاسس بالغربة وإني صحيح بقوم بدوري اللي بيخدم الناس، إنما كنت بعيد عنهم، إنت خلتيني أشعر بأني ارتبطت بالمجتمع ارتباط وثيق، إني بقيت منه، إننا كلنا عيلة، فاهماني ازاي؟ أنا وانت اندمجنا في كل الناس وأصبح تعدادنا بالمليون، أنا وانا ببص للناس حاسس كده، شايفة دول اللي مروحين واللي جايين، واللي راكبين على العربية الكارو دي، والمتشعبطين على السلم، واللي قاعدين ع القهوة دول؟ دول شعبنا، شايفاه ازاي مضروب ومبعثر؟ أنا حاسس دلوقتي إني با أحبه أكتر وإني عايز أفنى علشانه، وحاسس أكتر بحاجته للقائد اللي يلمه ويوصل بيه زي ما بتقولي للحب ولبكرة، فاهماني ازاي؟ - تعرف الكلام ده على لساني كنت عايزة أقوله، تعرف أنا اكتشفت اكتشاف خطير! - إيه! - أنا ما بقتش فوزية، أنا بقيت فوزية وحمزة. - وتعرفي أنا اكتشفت اكتشاف خطير! - إيه؟ - أنا مش حا اتجوزك بس، دا انا حا اتجوز بيكي المجتمع، فاهماني ازاي؟ - أنا بيتهيأ لي إن كل كلمة من كلامك ده بتخليني أحبك أكتر من الأول. - إحنا يا فوزية في كل لحظة حبنا بينمو؛ لأنه جزء من حبنا الكبير للناس والقيم الإنسانية، والناس بتتحرك وتتطور، وهو برضه النهارده مولود وباستمرار راح يكبر. - ولما نتجوز؟ - حايبقى شباب، في عز شبابه. - إنت الليلة دي رائع. - أنا شاعر بقوة جديدة، بطاقة من النشاط بتسري في تفكيري ونفسي وتكويني، دلوقتي حاسس بعمق إن بلدنا بلدنا فعلا، والناس دول ناسنا، وإننا لازم نعيش.(@)(@)(@@) والليل يمضي لا يحفل بالمدينة، والمدينة تحيا غير حافلة بالليل، بناياتها الكبيرة تبدو صغيرة وبيوتها عشش نمل وشوارعها أضيق من ثقوب الإبرة، والناس كثيرون كثيرون، وفوزية بجوار حمزة وفي كيانه، وذراعها حول ذراعه، وصدرها قريب من صدره، وفي عينيها بريق وتحد والعيون كثيرة، والخطر في كل خطوة.(@)(@)(@@) وفي مكان من شارع الملكة، والعربات طائرة كالريح والأسفلت يمتد طويلا أسود يلمع بضوء المصابيح المنمقة الموضوعة على جانبيه، خطر له خاطر فتوقف في الحال وقال: أما احنا مسطولين صحيح، ما أروح عند صاحبتك دي اللي قلتي إنها مستعدة 
ms123	 تخبي ناس، اسمها ايه، ما ... قولي معايا.(@)(@)(@@) فأجابت وهي تضحك: مافيش داعي تتذكر اسمها. - ليه؟ - لأنها موجودة هنا بس.(@)(@)(@@) قالت هذا وهي تشير إلى رأسها.(@)(@)(@@) ومن شارع الملكة إلى السكاكيني وإبراهيم باشا والعتبة مرة أخرى، ولا أمل ولا شروع في أمل، وفي شارع عبد العزيز قرر حمزة أن يذهب إلى حجرته في المبتديان ويقضي فيها الليلة، هناك خطر ولكن ليس هناك مفر.(@)(@)(@@) ووقف في الظلام المجاور لدار العلوم وأرسلها تستكشف، وعادت إليه بعد قليل مسرعة قائلة إنها رأت أربعة لا بد أن يكون أحدهم مخبرا.(@)(@)(@@) وابتعدا بسرعة عن المنطقة كلها عن طريق شارع الفلكي وكان ما معهما من نقود قد انتهى، فاقترض حمزة من نقود السلاح التي معه على أن يسددها حين يحصل على مرتبه عن نصف الشهر الذي انقضى، وسأل فوزية أن تذكره أن يكتب لها توكيلا لتذهب وتصرف المرتب من مقر شركة الحرير، وكان حمزة قد قرر أن يحاول مرة أخرى مع قريبته التي في شبرا ويقضي عندها الليلة بالعافية أو بالرزالة وليكن ما يكون، ولكن قريبا من باب اللوق قطع حديثه الساخط وسألها: مش ده سعد؟ - آه، هو صحيح.(@)(@)(@@) كان سعد مقبلا من بعيد هو وثلاثة شبان آخرين، وكان واضحا جدا بينهم بقصره واصفراره ونحافته، وكان يرتدي هذه المرة بدلة كحلية أنيقة ويضع منديلا أبيض في جيب سترته الأعلى.(@)(@)(@@) وتفتحت أمام حمزة أبواب الأمل على سعتها؛ إذ لا بد أن يكون لديه مكان، بل لا بد أنه على صلة ما باللجنة وممكن أن يعيد اتصاله، وطلب من فوزية أن تنتظره، ثم أسرع ناحية سعد وزملائه ونادى عليه، ولم يسمع إذ كان الأربعة في تلك اللحظة منخرطين في قهقهة عالية تفرقوا على إثرها في أرجاء الشارع يضحكون، ثم عادوا يتجمعون، وقبل أن يصل إليهم حمزة كانوا قد توجهوا إلى عربة «فيات» واقفة على الرصيف المقابل لمحطة باب اللوق ودخل الثلاثة فيها، وقبل أن يدخل سعد كان حمزة أدركه وأمسك بكوعه، والتفت سعد وامتلأ وجهه بدهشة واسعة الأطراف وقال 
ms124	: هاللو، هاللو، حمزة ، إنت فين؟(@)(@)(@@) وعانقه عناقا حارا، وقبله على جانبي رقبته، وسأله حمزة: أنت فين يا راجل؟ بقى كده ما تجيش في الميعاد. - أبدا مش صحيح، دا ما حصلشي أبدا، بالشرف رحتلك يومها قبل الميعاد بربع ساعة وفضلت واقف بعده ييجي نص ساعة لما نشفت من البرد، بشرفي إني رحت، وبالأمارة ... - طيب بالأمارة الميعاد كان فين؟(@)(@)(@@) واحتار سعد وقلب رأسه وقد تزمتت ملامحه يمينا ويسارا وفوقا وتحتا، وعوجها مرات ثم قال: آه آل، طبعا، كان عند قصر النيل، أيوه بالظبط عند قصر النيل، لأ، أنا في حكاية المواعيد دي ظبط قوي.(@)(@)(@@) وابتسم حمزة وقال له: طيب وايه رأيك إن ما كانشي فيه بينا أي مواعيد أبدا.(@)(@)(@@) وتوقع منه حمزة أن يضحك أو يقهقه، ولكنه عقد جبهته قليلا ثم قال: أبدا، شوف، شوف أنت ناسي ازاي بقى، شوف مين اللي ما بيجيش في المواعيد وينساها، عرفت بقى، عرفت؟(@)(@)(@@) وقاطعه حمزة قائلا: أنا مختفي يا سعد، وعايز مكان الليلة لأن فيه ظروف خلتني أسيب المكان اللي كنت فيه. - مختفي؟ - أيوه هربان، فاهمني ازاي؟ - هربان! - ما عندكشي مكان؟ - طيب وهربان ليه يا حمزة؟! مش كويس كده، ما افتكرشي فيه داعي لهروبك، ما افتكرشي حد يعرف عنك حاجة، مافيش داعي أبدا. - اسمع يا سعد، مافيش داعي أنت تضيع الوقت، أنا لا بد عايز مكان دلوقت حالا، فإيه رأيك؟(@)(@)(@@) وقبل أن يجيب سعد تصاعد صوت أنثوي من داخل العربة يقول: يالله يا سعد، يالله يا سونه اتأخرنا. - جي، جي يا فتفت، جي بسرعة، بس فيه حاجة مهمة، جي، ثم التفت لحمزة وقال: بس مكان إيه يا حمزة، مكان فين؟ أصل دول جماعة قرايبي ومدعوين، أيوه مدعوين في فرح، فرح ابن خالي، زميلي في المدرسة، دا كان عفريت قوي معرفش ايه اللي خلاه يجوز.(@)(@)(@@) وهنا سمع سعد وحمزة صوتا أنثويا قبيحا صادرا من أنف وحلق واحدة من داخل العربة، واحمر وجه سعد الأصفر جدا، وثنى جذعه مرة أخرى وصاح في غضب: إيه قلة الأدب دي 
ms125	، دا مش كلام ، مش أصول كده ياخوانا، مش طريقة.(@)(@)(@@) وقوطع سعد بصوت مماثل يرد عليه، وهذه المرة كان صادرا عن شاب، وهنا ابتلت حمرة وجهه بقطرات من العرق ثم قال لحمزة: لا مؤاخذة يا حمزة، شبان، ما تآخذهمش، طيش، قلة أدب. - مافيش مكان يا سعد؟(@)(@)(@@) فأجاب في صوت منخفض: والله يا حمزة أنت عارف أنا ساكن مع أهلي، ومش عارف أعمل ايه، مشكلة غريبة، طب مش تقوللي من يومين ثلاثة مثلا كنت عرفت أتصرف، كنت عرفت أعمل حاجة، لا مؤاخذة يا حمزة، باردون.(@)(@)(@@) قال سعد هذا وابتسم ابتسامة واسعة جدا ومفاجئة تشبه الضحكة، ثم انقض على أذن حمزة في التو بابتسامته تلك وهمس: أصل الليلة عقبال عندك زي ما انت شايف فيه شغل عاجل قوي.(@)(@)(@@) واقشعر جسد حمزة، ولم يكن ذلك لهمسة سعد، وإنما لإحساس غامر هبط عليه في تلك اللحظة، الإحساس بالحذر، الإحساس بالموجة الصاعدة وهي تهبط وتتلاشى، ثم يبدأ التراجع الذي يسحب معه كل ما كان عائما فوق الماء، وكل الفقاقيع، وكل ما ليس له جذور، الإحساس بأنه واقف على شاطئ رملي والماء يتسرب تسربا خفيا وينسحب عائدا إلى البحر ويسحب معه رمالا كثيرة ولا يتبقى إلا ما تحت قدميه فقط.(@)(@)(@@) ووجد سعد يقول: وانت فين يا حمزة، فين أراضيك؟ ابقى خلينا نشوفك يا أخي، لازم نشوفك، دا ولا كأننا كنا نعرف بعض، دي مش أصول أبدا، كلام فارغ.(@)(@)(@@) ولم يصدق حمزة أن كلاما كهذا ممكن أن يختم عاما طويلا من اللقاءات والاجتماعات والمعارك.(@)(@)(@@) وكان يود أن يهب في وجهه سابا لاعنا مذكرا إياه بما كان، وبمنابر كلية الحقوق التي ارتجت بخطبه، وبما ظل يقوم به من كفاح إلى أسابيع قليلة مضت.(@)(@)(@@) ولكن الظروف لم تك تسمح، ثم إن حمزة نفسه كان في تلك اللحظة يملؤه الشعور القوي بالحاجة لا إلى سعد، ولكن إلى أوتاد حديدية تحمي ما فوق الشاطئ من الجذر المنسحب.(@)(@)(@@) وقال له حمزة أخيرا: أنت مش مكسوف من نفسك؟ بقى انت ما تقدرشي تشوفلي مكان 
ms126	 الليلة بس. - إنت عارف يا حمزة أنت مش غريب، ما عنديش أي فكرة، لو كنت قلتلي، لو أي حاجة تانية ممكن أعملها أنا مستعد، أي حاجة، بشرفي أي حاجة تانية، أيوه ما قلتلك جي يا فتفت قلتلك جي، إيه ده؟ دا مش كلام، عن إذنك بقى، أوريفوار، أوريفوار يا حمزة، خلينا نشوفك.(@)(@)(@@) وكان حريا بحمزة أن يستسلم لما ألم به من اشمئزاز، ولكنه ناضل وسعد يهم بركوب العربة وقال: طيب، ونشوفك ازاي يا سعد؟(@)(@)(@@) فأجاب سعد ورأسه داخل العربة وجسده خارجها: أنا بقعد على قهوة ماتاتيا في العتبة، هناك شلة بلعب معاها شطرنج، ابقى خلينا نشوفك، أوريفوار.(@)(@)(@@) ومضت العربة وفيها ضحكات وبقايا أصوات الحلوق.(@)(@)(@@) وعاد حمزة إلى فوزية وما حدث كان مرتسما بكل تفاصيله على وجهه، فلم تكن ثمة حاجة للإضافة خاصة وأن فوزية قالت له: أنا لمحت بنتين في العربية.(@)(@)(@@) فغمغم حمزة ولم يجب.(@)(@)(@@) كان قد قرر أن يذهب إلى قريبته في شارع خلوصي، ونادى على تاكسي وقد تهيأ لتنفيذ القرار.(@)(@)(@@) لقد عرض نفسه منذ خروجه من بيت بدير إلى مئات الفرص التي كان يمكن أن يراه فيها رجال البوليس السياسي، وهو ليس غريبا عنهم فصورته يعرفها معظم المخبرين، وقد قضى سنوات يعتقل ويراقب ويحجز ويتحرى عنه، كان لا بد إذن من الذهاب إلى شبرا، وقالت فوزية وهو يهم بالصعود: يا أخي، ما بلاش عناد وتيجي عندنا. - قلتلك يا فوزية ميت مرة مش ممكن؛ أولا مافيش مكان عندكو ليه، ثانيا حتى لو فيه مكان ما أرضاش أنا لأن ده وضع مش طبيعي أبدا وحيكون صدمة كبيرة على أبوكي، ثالثا حتى لو كنت مجوزك فبيتكو في شارع خيرت جنب وزارة الداخلية على طول، فاهماني ازاي؟(@)(@)(@@) اطلع من فضلك يا أسطى على شبرا.(@)(@)(@@) وما كاد حمزة يستقر في العربة حتى انتصب أمامه فجأة شبح سيد، فأشرق وجهه بفرحة غير عادية وقال: بس وجدتها، وجدتها.(@)(@)(@@) 14 - هي ايه اللي وجدتها؟ - خلاص، اتحلت المشكلة، لا بد سيد يعرف مكان أو حتى أنام معاه. - سيد 
ms127	 مين؟ - حقولك دلوقتي .(@)(@)(@@) ونظر حمزة في ساعته، وكان يخيل إليه أنها على الأقل تعدت الحادية عشرة من كثرة ما لف ودار، وفوجئ بها لا تكاد تتعدى التاسعة والنصف إلا ببضع دقائق، ومع هذا خاب أمله وغامت ملامحه في الحال؛ إذ هو يستطيع العثور على سيد في النهار فقط أثناء عمله في الجبانة، أما في الليل فأين يعثر عليه؟(@)(@)(@@) ومرة أخرى أشرقت ملامحه وقال في فرح صبياني: عند باب الوزير تقول فين عمي سماعين أبو دومة؟ ألف من يدلك.(@)(@)(@@) فتشبثت فوزية بذراعه قائلة: إيه، مالك يا حمزة؟ انت اتهبلت؟ - لا، أبدا، أكيد أبو دومة عارف مكان سيد وح يدلنا عليه، فرجت:(@)(@)(@@) ضاقت فلما استحكمت حلقاتها(@)(@)(@@) فرجت وكنت أظنها لا تفرج - إيه أبو دولة وسيد والشعر ده؟ - دلوقتي حتعرفي كل حاجة، يا أسطى من فضلك اطلع بينا على باب الوزير.(@)(@)(@@) وقبل أن تصل العربة إلى الميدان قال لها: أظن بقى تسيبيني هنا وتروحي، فاهماني ازاي؟(@)(@)(@@) ودقت فوزية أرض العربة بقدمها كالطفل الغاضب وقالت: قلتلك مش مروحة، إن شا الله أبات أنا وانت واقفين في الشارع، لازم أشوفك حترسى على إيه.(@)(@)(@@) وأوقف حمزة العربة وحاسب السائق، ثم طلب منها أن تنتظره على محطة أوتوبيس 19، إذ إن منظرهما معا قد يسترعي الانتباه في حي الأغراب فيه قليلون.(@)(@)(@@) ومضى وحده، وأصبح في باب الوزير وقال في سره: يا سلام على العظمة! تقف عند باب الوزير وتقول فين أبو دومة؟ تقولشي ابن طولون، طب فين أبو دومة، هو معقول حد يعرفه؟(@)(@)(@@) وكان الميدان الضيق قد خفت فيه حركة الناس، لا يبقيه ساهرا إلا القهاوي التي تحده من كل الجهات، والناس القليلون الماشون قد كورهم البرد على أنفسهم ومضوا يتدحرجون في صمت شتوي حزين إلى مضاجعهم.(@)(@)(@@) وحمزة له خبرة في السؤال لا تجارى من كثرة ما سأل عن ناس وأشخاص، ولهذا جاب الميدان كله قبل أن تختار عيناه «جرسون» قهوة أنوارها قليلة وتقع في طرف الميدان، وبعد مساء الخير والذي منه سأله عن اسماعين أبو دومة، وهز 
ms128	 الراجل رأسه وكأنه ينفي عن نفسه تهمة، وسأل ثانيا وثالثا ورابعا، ولا أحد عمره سمع عن اسم كهذا، وكانت الناس وهو يسألها تنظر إليه باستغراب؛ لهذا كان من الواجب إنهاء كل شيء ومغادرة الحي قبل فوات الأوان.(@)(@)(@@) وكاد حمزة ييأس لولا أنه رأى رجلا جالسا على أحد القهاوي، وأحس من منظره أنه ممكن جدا أن يكون حانوتيا، وذهب إليه مباشرة وسأله، وأنزل الرجل ساقه التي كانت موضوعة فوق الأخرى ونفى وتأسف، ولكن يبدو أن أحد الجالسين بجواره كان قد استمع للسؤال، إذ بعدما استدار حمزة نادى عليه وقال: حضرتك عايز اسماعين أبو دومة مين؟ مش بتاع الجبانة؟ - أيوه تمام. - آه، دا بيقعد عند بتاع عصير القصب قريب هنهه، تمشي من هنا كده على طول لغاية عامود النور اللي هناك دهه، الدكان على إيدك اليمين على طول.(@)(@)(@@) ومشى حمزة حسب الوصف وانتعاشة أمل تشجعه، ولم يكن في كلام الرجل أية مبالغة؛ فقد وجده حمزة هناك جالسا على دكة خارج الدكان بنفس جلبابه الصوف البني وعمامته وشاربه المشوش الذي يلتوي عند طرفيه، فيبدو كقرني ثور. - السلام عليكم. - وعليكم السلام ورحمة الله وبركاته.(@)(@)(@@) قالها الرجل وهو يمد فمه إلى «غابة جوزة» كان آخر يمسكها.(@)(@)(@@) وانتظر حمزة حتى شد أبو دومة ما طاب له الشد في نفس واحد، وسأله وهو يغالب ابتسامة كان يريد إيقاف تنفيذها: ما تعرفشي والله سيد اللي بيشتغل في الجبانة فين؟(@)(@)(@@) وكان أبو دومة في هذه الأثناء يخرج دخان النفس، أخرج ملء مدخنة من فمه، ثم انتظر قليلا وأخرج من أنفه ماسورتين رفيعتين كثيفتين لون دخانهما كلون البخار، حتى خيل لحمزة أنه سيصفر بعد هذا ويتحرك.(@)(@)(@@) وقال أبو دومة في أدب ولا تزال سحابة الدخان قائمة، ولا تزال بقايا الدخان تخرج مع الكلمات: سيد مين؟ ما هو لا مؤاخذة في دي الكلمة فيه سيدين: سيد شطا وسيد محمد إبراهيم، الله! حمدالله على السلامة يا بيه، يا ألف مرحب، أصل لا مؤاخذة ماتآخذنيش، الدنيا ليل والعتب ع النظر، يا ألف مرحب 
ms129	! ده نور ايه ده؟ حمدالله على السلامة.(@)(@)(@@) وكان قد قام واقفا وسلم على حمزة وشد على يده، وأكمل ولا تزال يده في يد حمزة: والله يا بيه إن جنابك ابن حلال، أنا كنت لسه في سيرتك من شوية، ألف حمدالله على السلامة.(@)(@)(@@) وكان حمزة ينظر إلى الرجل وترحيبه ووجهه الجاف الأسمر الخشن الذي جمده البرد، وذقنه النابتة وشاربه، وعينه الحولاء التي يخيل للإنسان أنها ليست في محجرها كالعين الأخرى، وإنما موضوعة بطريقة ما فوق طرف شاربه، وكأنها الكرة الأرضية التي تدور ويحملها قرن الثور. كان حمزة ينظر وهو يراقب فم الرجل الواسع يتفتح عن الكلمات المصرية الحلوة التي صنعتها إنسانية شعب عريق، الكلمات التي قد لا تصفى على الربع ولكنها رائعة في نفسها وكأنها رسل محملة بالدفء والسلام. كان قد أمضى ساعات طويلة وهو غريب بين مصريين، مبعثر مشتت في الأزقة والحواري، فكأن للكلمة الواحدة التي فيها نبض من ترحيب أو احتفال فعل السحر، فما باله وهو يرى في وجه الرجل فرحة حقيقية بلقائه وترحيبا به أيما ترحيب؟(@)(@)(@@) وقال حمزة وهو منفعل: الله يسلمك يا عم اسماعين، والله إنك وحشتني قوي، إنت وسيد، هو فين أمال؟(@)(@)(@@) فرد أبو دومة ولا تزال يده في يد حمزة: أنت مادريتشي حاصل ايه.(@)(@)(@@) وسقط قلب حمزة فجأة وسأله بلهفة: لأ، حصل إيه؟(@)(@)(@@) ورد ابو دومة في تأثر: مش الواد يسيبنا هنا كده وحنا كنا ع الخير والشر سوا ويروح يشتغل في الوابور، الله يخزي شيطانه البعيد، طب تصدق بإيه؟ والله إن سيد محمد إبراهيم ده جاني زي ما جيتني جنابك كده من كام شهر: سلام عليك يا عم سماعين. قلت له سلام ورحمة الله وبركاته، قاللي عايز آكل عيش. قلت له والنبي إن ما أكلتك بإذن الله فطير ما أبقى سماعين أبو دومة. - والوابور دا فين يا عم اسماعين؟ - إنت من غير مؤاخذة رحتش سجن مصر. - ليه يا عم اسماعين؟ - أهو بيشتغل في الوابور اللي وراه على طول، يعني من غير مؤاخذة تخش السجن 
ms130	 كده يبقى هو على يمينك على طول. - وقاعد فين أمال؟ - حد عارف له حتة، أهو مطرح ما بييجي عليه الليل بينام، باينه بيبات في الوابور، باينه بيروح عند قرايبه محدش عارف، حمدالله على السلامة يا سعادة البيه، أنا وسيد واحد، كلنا اخوات، أنا والله سيد ده كنت أعزه زي الأسطى حودة تمام. - الاسطى حودة مين؟ - ابني لا مؤاخذة، أنا وسيد مافيش فرق، هو كويس كويس إنما لا مؤاخذة أصل شغلنا ده عايز صبر وطولة بال، ليه؟ يوم فيه وعشرة مافيش، واللي بيروح أكتر من اللي بييجي، وسيد مالوش خلق، نفسه ضيق، ما يقدرشي يستحمل، ما يستحملهاش إلا اللي زينا كده واخدين ع الشقى، ألف حمدالله على السلامة، أنا وسيد واحد، كلنا اخوات.(@)(@)(@@) وكان حمزة في ذلك الوقت يختنق في واد ضيق؛ فقد انهارت فجأة آمال رحلة طويلة عريضة، والعمل؟(@)(@)(@@) ووقف يقضم أسنانه وأظافره ويداري حنقه عن أبو دومة ويتركه يتكلم. - تعرف بعد ما مشيت سعادتك جاني حتة داكتور زي السكرة تمام، قاللي يا عم سماعين أنا جاي ع السمعة، إنت جنابك زعلان ليه كده كفى الله الشر؟ خير؟ هو لا مؤاخذة حصل حاجة؟ - لا، أبدا يا عم سماعين. - ولا يهمك، والله من يوم ما مشيت من هنا وأنا مشغول عليك وعلى الأسمنت. - إيه؟ - إزي الأسمنت؟(@)(@)(@@) ودارت رأس حمزة دورات كثيرة قبل أن تستقر على ما يقوله أبو دومة.(@)(@)(@@) الأسمنت؟(@)(@)(@@) كيف عرف؟(@)(@)(@@) هل أخبره سيد؟ وكيف يمكن أن يسكت أبو دومة عن شيء كهذا وهو لا يحتمل السكوت؟ - أسمنت ايه يا عم اسماعين؟ - إييه!(@)(@)(@@) قالها أبو دومة وهو يلوي رقبته ويضم ذقنه إلى صدره كمن يقول: اطلع من دول.(@)(@)(@@) وخاف حمزة أن يستطرد الرجل في الكلام أمام صاحب المحل والرجل الآخر الذي كان ممسكا بالجوزة، فاستأذن منهما وأخذ أبو دومة على ناحية وأعاد سؤاله، فإذا به يعرف من المرة الماضية أنه كان حاضرا لأخذ الديناميت وأنه ليس بطالب طب ولا دكتور.(@)(@)(@@) واستغرب وذهل؛ الرجل يعرف كل شيء ومع هذا تظاهر بالعبط 
ms131	 كل هذا التظاهر وسأله: وانت عارف كنا بنعمل بيه إيه ده يا عم اسماعين؟ - إلا عارف، هو انا عيل يا سعادة البيه؟! بتعملوا بيه إيه؟ مش من غير مؤاخذة كده بالمفتشر بتموتوا بيه الانجليز، أنا ياما شفت وياما رأيت يا سعادة البيه، إنت جنابك فاكرني شوية؟! هو تفتكر ان فيه حاجة تبقى في جبانة باب الوزير وما اعرفهاش؟ دانا ما بقاش سماعين أبو دومة، دانا عارف كل طوبة هنا، وكل شقفة هنا خابزها وعاجنها، إنما صوابعك مش زي بعضها؛ فيه ناس تبقى مش عارفة حاجة وتتكلم، وفيه ناس تبقى عارفة كل حاجة وتسكت، طب تصدق بالله؟ قول لا إله إلا الله، قول، تصدق بالله؟ أنا سنة سعد باشا جم الانجليز يفتشوا الترب فرحت قايل لاتنين منهم: جرج (جورج) جرج، وانت زجزج جرج، بري كود، وانت بري كود، زجزج كويس كتير، وشاورلتهم راحوا ماشيين ورايا، ورحت واخدهملك عند السبيل وقلت يا سيد يا رفاعي مدد؛ حاكم دول تعابين فلازم الواحد يستعين عليهم بسيدنا الرفاعي، وكان في إيدي زقلة رحت عاينها وطاخ طيخ طاخ طيخ وينزلوا الاتنين ساكتين، ورحتلك خافي رمتهم ولا حد شاف ولا حد دري، وياما وياما بس الواحد أصله مابيرضاش يكلم.(@)(@)(@@) وهنا كان حمزة قد قرر أمرا فقال: اسمع يا عم سماعين. - أيوه يا سعادة البيه، أنا وسيد واحد وزمتي وديني. - مش عارف حتة أقعد فيها يوم واللا اتنين؟ - عايز بقى من غير مؤاخذة شقة واللا أوضة؟ - أنا مش عايز أوض وشقق، فاهمني ازاي؟ - فاهمك ازاي إيه؟ أنا فاهم قوي يا سعادة البيه. - أولا بلاش سعادة البيه دي، أنا اسمي ... اسمي حمزة. - أهلا وسهلا، ألف مرحبة يا سي حمزة افندي، باب الوزير نور والله. - إنت مش فاهم يا عم اسماعين، أنا مش عايز أوضة ولا شقة، أنا عايز حتة بعيدة عن الناس. - تبقى من غير مؤاخذة بقى تروح الدراسة، هناك حاجات زي طلبك كده كتير. - أصل يا عم اسماعين المسألة إن دلوقت الحكومة بتمسك الناس اللي كانوا بيضربوا الانجليز 
ms132	، ودلوقت بتدور علي ، فأنا عايز استخبى في مكان مايشوفنيش حد فيه، تعرفشي حاجة زي كده؟ - إلا اعرفشي حاجة! وده اسمه كلام يا سي الافندي؟! بقى عمك سماعين أبو دومة ما يعرفشي يخبيك؟! يا سلام! أي خدمة يا سعادة البيه، أي خدمة، بس كده؟ - تعرف صحيح يا عم سماعين؟ - إلا أعرف؟ دانا اخبيك واخبيك، دانا اوديك في حتة ما يعرفهاش الجن الأحمر.(@)(@)(@@) وكان حمزة يسمع كلام الرجل ولا يفكر فيه؛ فعقله كان قد عاد يستأنف البحث في ذاكرته عن مكان إذ كان واضحا أن كلام أبو دومة تهويش ونتش ليس إلا؛ ولذلك سأله وهو يبتسم في مرارة عسى أن يرفه عن نفسه بالسماع: فين يا عم سماعين؟(@)(@)(@@) وسكت أبو دومة، وازدادت ابتسامة حمزة وهو يرى الرجل قد وقع في المأزق ووضع أصبعه على صدغه وراح يفكر، وأخيرا رفع رأسه وتهلل وجهه وقال: أعرف لوكاندة.(@)(@)(@@) فرد حمزة مباشرة: لوكاندة ايه يا عم اسماعين؟! مقدرشي اروح أي لوكاندة، كلهم مراقبين.(@)(@)(@@) وعاد أبو دومة إلى وضعه التفكيري، وفكر حمزة أن يسلم عليه ويمضي ولكنه لمحه يهز رأسه باستنكار، وتهتز طاقيته الصوف التي تعمم عليها وهو يقول: بس حترضى تروح هناك يا سعادة البيه؟ مش معقول. - معقول قوي، أرضى قوي، في أي حتة، فين؟ - هناك في الملك ده. - هناك فين؟ - في أي حوش من الأحواش بتوع الجبانة. - وضرب حمزة الفكرة في عقله وخرج بنتيجة مدهشة فقال: قوي قوي، أرضى قوي، أنا عايز أي حتة، فاهمني ازاي؟ - فاهمك ازاي! - لا مؤاخذة يا عم اسماعين، أنا بقولها كده بس، صحيح ممكن أقعد هناك، دانا اروح قوي. - تحب بقى جنابك حوش مطرحين وصالة واللا حوش مطرح واحد؟ اؤمر، أي خدمة؟ - إنت بتتكلم جد يا عم اسماعين.(@)(@)(@@) وظهرت غضبة لينة على وجه الرجل وقال: إنت مش واسك (واثق) في يا سي حمزة افندي؟ عيب ولا مؤاخذة يبقى شنبي على مرة، دانا مرة واحد قاللي انت كداب فحطيت صباعي في عينه، وخدته الإسعاف يومها وبقت حكاية، هو انا عيل لا 
ms133	 مؤاخذة؟ أما ابو دومة يقول كلمة تبقى هي الكلمة، طب والله نظير كلامك ده لمقعدك في مدفن داود باشا نفسه، اتفضل، ما تتفضل يا سعادة البيه، اتفضل نوصل للبيت بس، أصل المدفن مقفول بقفل، قافلينه أصحابه، ح انادي الاسطى حودة ابني يعمل له سلكه ويفتحه، اتفضل.(@)(@)(@@) وانطلق أبو دومة في حماس بالغ، ومضى حمزة وراءه وهو يكاد يضحك؛ إذ من المجنون الذي يصدق أبو دومة؟! ولكن الرجل واصل سيره حتى بلغا الميدان فهز حمزة كتفيه كمن يقول لنفسه: خليك مع الكداب. واتفق مع الرجل على أن ينتظره عند نفس المكان من الجبانة الذي وجده فيه في المرة الأولى، وذهب حمزة إلى فوزية الواقفة وقبل أن يصل إليها سألته بلهفة: هيه؟ - بس يا ستي، حنام مع سعادة داود باشا في أوضة واحدة. - بلاش هزار يا حمزة، لقيت حاجة؟(@)(@)(@@) ولم تصدق فوزية هي الأخرى، ومع ذلك مضت معه، وراحا يصعدان الطريق المؤدية إلى المقابر، وعند نفس الجدار وجدا هناك أبو دومة واقفا وقال له حمزة: دي مراتي يا عم اسماعين.(@)(@)(@@) ولما وجد حمزة المسألة فيها اثنين انجليز قتلوا وواحد فقد عينه أضاف: دي مراتي، عندنا أربع عيال، معذبينا قوي يا عم اسماعين. - ربنا يزيد يا سي حمزة افندي، أنا لاخر الاسطى حودة ابني شفته على كبر، إنما واد يعجبك، دلوقتي حتشوفه.(@)(@)(@@) وبعد خطوات قليلة كانوا أمام عش مصنوع من خليط من الحجارة البيضاء والصفيح وبراميل الزفت المفرودة، وكان القمر قد بدأ يصعد إلى السماء والنور يأخذ طريقه إلى الأرض، وبدت الأحواش والمدافن كالبيوت الصغيرة المكدسة، ولم يكن من فرق بينها وبين بيت أبو دومة إلا أنه أحقرها جميعا وأفقرها بناء، حتى ليظن الإنسان أنه قبر أقيم لتخليد ذكرى الفقير المجهول.(@)(@)(@@) وكان يرقد أمام العشة البيت كلب قد وقف شعره من البرد يشبه الكلب الذي رقد مع أهل الكهف في غارهم مئات السنين، بلا طعام أو شراب، يشبهه في أنه هو الآخر يبدو وكأنه هو وأجداده أجمعون قد جاءوا الدنيا صائمين وغادروها صائمين 
ms134	.(@)(@)(@@) وخبط أبو دومة على الباب المصنوع من الصاج وقال: يا اسطى حودة.(@)(@)(@@) وخبط مرة أخرى، وفتح الباب وخرج صبي صغير لا يتعدى العاشرة يرتدي جاكتة عسكرية صفراء تصل إلى ما تحت ركبته، وقال له أبو دومة: هات يا اسطى حودة حتة سلك عشان تيجي تفتح بيه القفل.(@)(@)(@@) وخرجت وراء الصبي امرأة طويلة ترتدي ثوبا أسود وطرحة سوداء، وحين سقط القمر عليها أضاء وجهها فبدا أبيض حلوا، وقالت: خير يا أبو محمود، فيه إيه؟(@)(@)(@@) فأجاب أبو دومة بنفس صوته المرتفع: مافيش، أصل حمزة مضاضي الانجليز، وبينه وبين الحكومة شوية.(@)(@)(@@) فهمس له حمزة: يا عم اسماعين. - أصل لا مؤاخذة يا سي حمزة، مافيش بيني وبين أم محمود سر، احنا ع الخير والشر سوا. - طب وطي حسك يا عم اسماعين.(@)(@)(@@) وسألت المرأة حمزة بصوت جميل وكأنما صنع من «ملبن» أنثوي خالص: هو الافندي من الفدائيين؟(@)(@)(@@) وعجب حمزة وهي تنطق «الفدائيين» نطقا سليما ليس به أي اعوجاج فسألها: انتي تعرفيهم يا ست أم محمود؟(@)(@)(@@) فأجاب أبو دومة: إلا تعرفهم، هي كانت تعرف حاجة إلا هم؟ دي متعلمة بتقرأ الجرانين وتكتب، وأسمع أنا وهي الراديو تفهم هي كل حاجة زي البربند وأنا ولا كأني سمعت، دي في السياسة إكس، طب بنت ملك الانجليز اسمها إيه يا ام محمود؟(@)(@)(@@) وضحك حمزة وفوزية، وضحكت كذلك أم محمود، ورد الأسطى حودة الصغير بسرعة: اسمها «الدع بت» يابا.(@)(@)(@@) فقالت أمه: يا واد مش اسمها كده، قلتلك، اسمها إليزابيث.(@)(@)(@@) وتولى حمزة شرح موضوعه لأم محمود.(@)(@)(@@) وبعد قليل كان الركب يتحرك وحمزة وفوزية وكأنهما في حلم، كان الأسطى حودة على رأس القافلة وفوزية مع أم محمود التي كانت تحمل فوق رأسها لمبة أم ساروخ وفي يدها إبريق كبير وقد انخرطتا بسرعة في الحديث، وكأنهما تعارفتا منذ عام، وكان حمزة وأبو دومة يمشيان صامتين، غير أن الأخير سرعان ما قال وهو يلكز حمزة: شوف يا سي حمزة النسوان، أعوذ بالله، ما يصدقوا إلا وهات يا كلام.(@)(@)(@@) فقال له حمزة: ألا يا عم 
ms135	 اسماعين اتجوزت ازاي ؟ - اتجوزت ازاي إيه؟ زي الناس قسمة ونصيب، رحت لأبوها الله يرحمه بقى ويحسن إليه. - وبتحبها يا عم اسماعين؟ - أحبها يعني ايه؟ - مش عارف تحبها يعني ايه؟ - آه، قصدك ع الحب ده اللي بيسرسع في الراديوات، لا، لا معندناش كلام فارغ من ده يا سي حمزة، دي مراتي، أهلا وسهلا، ألف ألف مرحب.(@)(@)(@@) دا أنت نورتنا والله، طب تسدق بايه؟ أنا حلمت إمبارح حلم اللهم اجعله خير.(@)(@)(@@) ثم رفع صوته وقال موجها الحديث لامرأته: مش قلتلك الصبح ع الحلم اللي حلمته ليلة امبارح يا أم محمود؟(@)(@)(@@) ولم ينتظر إجابتها ومضى يقول: حلمت خير والصلى على النبي أن الهاتف جاني في المنام وقالي: هوه. قلت هوه، قاللي الفرج جايلك شايل شنطة. صبحت الصبح أخبط كف على كف وأنا عقلي ح يشت، يا ربي فرج ايه اللي شايل شنطة؟ قوم شوف، أدحنا، أهلا وسهلا.(@)(@)(@@) وكان حمزة يستمع ويحاول تقدير ما سوف يدفعه ويليق بمقام «الفرج اللي شايل شنطة» مع أنه كان على شبه يقين أن كلام أبو دومة كله فارغ ولا يدخل عقله، وكان أبو دومة يتكلم بلا توقف وأحيانا يصغي إليه حمزة، ومعظم الأحيان يتأمل ما حوله، قبور، وقبور، وأحواش عليهما زهمة ولا صوت ولا هواء ولا حياة، ونور القمر مجرد كفن أبيض كبير يغطي المباني ويفرش الأرض، وأم محمود على رأسها «اللمبة أم ساروخ» ترتد نارها ودخانها إلى الوراء ويتصاعد من شريطها الشرر، ويبدو نورها الشيء الوحيد الذي أفلت من لون الكفن وثار في وجه القمر، وأصوات وقع الأقدام على الرمال التي تكاثفت حبيباتها تحتمي من البرد والليل والموتى، هذه الأصوات تأتي مكتومة، وأحيانا يسمع حمزة معها صوت أبو دومة الذي بدأ يلهث: اثنين في رقبتي: الأسطى حودة، وبسلامته أبو دومة، على اسم جده، الله يرحمه ويحسن إليه، الفاتحة له، حودة عال. قلت: يا واد وديه في ورشة مكانيك أقله يطلع أحسن منك. حاكم ماتلقاش يا سي حمزة افندي حد يرضى تطلع احسن منه إلا ابوك، المرحوم ابويا 
ms136	 كان بيقوللي كده ، عليه رحمة الله، الفاتحة له وأمواتنا وأموات المسلمين، بسم الله الرحمن الرحيم، كان لازم نقرأ الفاتحة قبل ما نخش على أسيادنا الموتى ونستأذنهم، معلش يا سيادي الفاتحالكو، بسم الله، آمين، الانجليز، ولاد كلب عايزين الحرق، أنا مرة وأنا ف شبابي ...(@)(@)(@@) ويبدو أن انخراط فوزية في الحديث مع أم محمود جعلها تنسى المكان الذي تمضي فيه والزمان؛ إذ سرعان ما توقفت حتى وصلها حمزة وأدخلت يدها بسرعة حول ذراعه وكانت ترتجف وتقول: أنا خايفة موت يا حمزة. - من ايه؟ ما تبقيش صغيرة أمال.(@)(@)(@@) فقالت وهي تلتصق به أكثر ووجهها شاحب: أنا بترجف يا حمزة.(@)(@)(@@) وسألها حتى تتكلم وتنسى: أنت كنتي عمالة بتكلمي معاها في ايه؟(@)(@)(@@) فقالت وأسنانها تصطك: دددي، وووليه ك ك ك ويسه، ج ج ج ج جدا دددا، ت ت ت تصور ب ب ب ت ت ت ح ب، جوجو جوزها ااا وي، بتقول ااانه ع ع عندها ا ح ح ح س س سن من أأأ نور وج ج ج دي.(@)(@)(@@) وخلع حمزة «جاكتته» وألبسها إياها بالقوة، فصنعت بها ما صنعته جاكتة العسكري بحودة، وكانت كل رجفة منها تعتصر نفسه اعتصارا، لقد كان يتساءل من التجربة التي تذيب الإنسان في الإنسان وما تخيل أبدا أنها ممكن أن تكون على هذه الصورة، وهو يرتجف من البرد وهي ترتجف من البرد والخوف، تائهين في العالم الآخر، وحودة وأبواه يقودانهم من ممر إلى ممر، ممرات جرباء متشابهة وصور لآلاف الأشباح تترامى، وجلد فوزية وكذلك جلده قد تحبب وأصبع كجلد الطائر بعد نتف ريشه، والمشوار لا يبدو له آخر، وليلة طويلة لا يعلم أحد كيف تنتهي.(@)(@)(@@) وفجأة قفز حمزة مذعورا مخلوع القلب؛ فقد صرخت فوزية بجوار أذنه تماما صرخة مشحونة بالرجفة والذعر المروع، وظلت تصرخ بلا انقطاع وتقول: رجليا رجليا رجليا رجليا.(@)(@)(@@) وانحنى حمزة وقلبه لا يزال مخلوعا يرى ما في رجليها، ثم ضحك ضحكة هستيرية طويلة وهو يمد يده ويجذب عرف الكافور الجاف من بين قدميها، ولم 
ms137	 تصدق فوزية ولم تكف عن الاستغاثة حتى حين أراها العرف، وما إن تبينته أخيرا حتى انهارت مغمى عليها، وتلقفها حمزة قبل أن تسقط وأبو دومة يقول: يا حول الله، يا حول الله، داحنا كنا وصلنا.(@)(@)(@@) وحملها حمزة على كتفه، وخيل إليه من فرط ما كان يحس به ناحيتها أنه يستطيع حملها الليلة بطولها، ولكن بعد خطوات قليلة بدأ ينوء ويلهث، ويسأل أبو دومة.(@)(@)(@@) ولم تكن هناك حاجة للسؤال، كانوا قد وصلوا وكانت فوزية قد عادت إلى وعيها، ولدهشة حمزة لم يعرف أنها أفاقت إلا حين أحس بشفتيها تلثمان جانب رقبته، وقد ينسى حمزة أشياء كثيرة، ولكنه لن ينسى أبدا ملمس شفتيها الباردتين الذي أحسته رقبته في تلك الليلة من ليالي الشتاء، وخطر له خاطر، لم يكن عبثا ما قاله لها الليلة أن حبهما في نمو دائم، وأشياء قليلة جدا تلك التي يكون الإنسان مستعدا أن يفقد حياته من أجلها مثل: مبدئه، وشرفه، وبلده، وفي تلك اللحظة أحس حمزة بعمق وبيقين أن فوزية أخذت مكانها جنبا إلى جنب مع مبدئه وشرفه وبلده.(@)(@)(@@) وكان لا يزال يحملها ويلهث ويجاهد ليبقى حاملها ولا يفكر في إنزالها، وفوزية وقد أفاقت تماما لم تفكر هي الأخرى في التنازل عن مرقدها، ولم تهبط إلا حين شعرت بحمزة قد أصبح لا يكاد يستطيع الوقوف قائلا وهو يلهث: أنا دلوقتي بقيت زي طرزان تمام.(@)(@)(@@) وفي ذلك الوقت كانوا واقفين أمام بناء كالفيلا المكونة من دور واحد، وكان حودة عاكفا على الباب والقفل وأمه تمسك له بالمصباح، وأبو دومة واقف في مكان تستطيع عينه المتحركة أن ترى فيه تقدم ابنه وترى فيه حمزة وفوزية دون أن يتعب نفسه ويستدير، وأيقن حمزة بعد ما هدأت أنفاسه ورأى حودة وما يصنعه، أيقن أن أبو دومة فعلا كان يعني ما يقول، وتعجب كثيرا وكان ذلك مستحيلا.(@)(@)(@@) ومال على أذن فوزية يهمس لها بهذا وبغيره، وأفاق من همساته على خبطة أطارت عصافير السكون، وأرجفت فوزية وأرعشتها، وفتحت الباب، ورفعت صوت حودة قائلا: اتفضلوا 
ms138	.(@)(@)(@@) وابتسم أبو دومة ابتسامة أوسع من فمه وقال وعينه وأسنانه تتلألأ في ضوء القمر: صدقتني بقى يا سي حمزة؟ الأسطى حودة دا ولد.(@)(@)(@@) وكانت الرحلة كلها كوم والدخول إلى ذلك المكان كوم آخر، رفضت فوزية أن تطأه واستماتت على حمزة لا تريده أن يتحرك وقالت: يلعن أبو أي حاجة في الدنيا، تعال بات عندنا وخلاص، إن شا الله حتى يتقبض عليك، مش معقول تبات هنا، دانا اجننت، أنا مالي، هه، هه.(@)(@)(@@) وكانت عائلة أبو دومة قد دخلت وفوزية لم تكف عن اضطرابها، وولد قربها في نفس حمزة مشروع قبلة، وقبلها مرات ومرات وبادلته فوزية قبلاته، وكان حمزة كلما دار ببصره في مستعمرة الموت تلك احتضنها أكثر وأطال من قبلاته حتى خيل إليه أن فمها قد تضخم وتلمظ وأصبح كثدي نافر.(@)(@)(@@) وسمع صفيرا مزعجا، وانتفضت فوزية في حضنه، والتفت فوجد الأسطى حودة هو الذي يصفر وأمه تخبطه على كتفه وأبوه ينهره، والأم والأب قد أعطياهما ظهرهما. - لا مؤاخذة يا عم اسماعين.(@)(@)(@@) واستدار الرجل إليه، وكاد حمزة يسقط على ظهره من الضحك، وهو يرى في ضوء القمر واللمبة أم ساروخ وجه أبو دومة الخشن الجاف ذا اللحية والشارب والفم الواسع يراه وفيه ابتسامة ضيقة خجلة، وملامح تجرب - ربما للمرة الأولى - خجلا يكاد يقترب من خجل الأنثى.(@)(@)(@@) ودخلت فوزية معه وقد نسيت في خضم ما حدث إصرارها.(@)(@)(@@) كان الباب الخارجي يؤدي إلى فناء صغير تحتله حديقة مهملة فيها شجرتا كافور طويلتان ترعب وشوشة أوراقهما، وهناك باب داخلي آخر كان حودة بلا ريب قد عالجه وفتحه، ويؤدي الباب إلى صالة يتدلى من سقفها شمعدان فيه ما يزيد على العشر شمعات قد احترق منها جزء صغير وكانوا قد أوقدوها جميعا، والصالة مؤثثة بكنب «أرابيسك» يدور مع الجدران، وكذلك عدد من الكراسي من نفس النوع، والحجرة التي على اليسار فيها أثاث مماثل، وكذلك مائدة طعام كبيرة وحولها كراسيها، والتي على اليمين فيها سريران ومراتبهما وملاياتهما ولوازمهما مكومة في ركن ومغطاة بغطاء، وفي كل من الحجرتين شمعدان 
ms139	 كبير أضيء، ويقابل باب الصالة الخارجي باب داخلي، قال أبو دومة وهو يفتحه: أهو ده قبر المرحوم داود باشا نفسه، الله يرحمه، الفاتحاله.(@)(@)(@@) وبدا من خلال الباب المفتوح قبر مغطى بقماش من حرير أخضر لماع، وحوله شبكة من النحاس الأصفر، وكانت الأضواء تتسرب إليه فيبرق النحاس، ويبدو القبر كله وكأنه أحد صناديق القراصنة الضخمة التي كانوا يملئونها بما اختطفوه من كنوز.(@)(@)(@@) وكان الجو كله مشبعا بتلك الرائحة التي تتوالد في المكان إذا طال عليه الإهمال والإغلاق.(@)(@)(@@) وقال أبو دومة وهو يجول بعينيه ويبتسم ويتفكر: هيه يا سي حمزة، كويس ده؟ واللا أوديك مدفن ألفت هانم أحسن؟ اللي يعجبك، زي ما انت عايز، أي خدمة، والنبي انك طردت عنا وحشة.(@)(@)(@@) وأجاب حمزة: دا كويس قوي يا عم اسماعين، أنا الحقيقة مش عارف أشكرك ازاي، بس المهم دلوقتي عايزين نرجع فوزية عشان تروح. - ليه؟ ما تخليها تبات معاك، أقلها تونسك. - لأ، معلشي يا عم اسماعين، أصل الولاد لوحدهم، فاهمني ازاي؟ - فاهمك ازاي، أخ، لا مؤاخذة ما تآخذنيش نسيت، أيوه الولاد صحيح، دا زمان بسلامته أبو دومة بيسرخ، يا رتنا كنا جبناه ويانا.(@)(@)(@@) واقترح حمزة ثانية أن يوصلوا فوزية، ولكن أبو دومة استمهله، وخلع جلبابه وقد أصبح بالفانلة والصديري واللباس ذي الأرجل الطويلة والدكة ذات الثلاث شعب: بس لا مؤاخذة، خمسة بس نوضبلك النومة، إيدك يا أم محمود، شيل معايا يا حودة، أصل التراب مالي الحتة.(@)(@)(@@) وحقيقة كانت أكوام من الغبار تغطي كل شيء، خاصة ذلك الكوم الذي فيه معدات الفراش.(@)(@)(@@) وحاول حمزة أن يمد يده ولكن غضبة أبو دومة جعلته يتوقف عن محاولته.(@)(@)(@@) وخرج حمزة وفوزية بناء على إصرار أبو دومة وزوجته حتى لا يصيبهما العفار، ووقفا متلاصقين وحولهما أعشاب متوحشة، وبجوارهما جذع الكافور الغليظ ووشوشة أوراقه، والقمر يطل عليهما باستغراب ويتابع ما يدور في الجبانة كطفل محب للاستطلاع، ويبتسم ابتسامته الساذجة الخالدة، وقالت فوزية: أما راجل عجيب أبو دومة! - تعرفي أنا لغاية دلوقتي مش مصدق. - وحتديله كام؟ - على الأقل جنيه، شوية 
ms140	 والله. - يا أخي ما تيجي معايا وبلاش العند ده. - دا مش عند يا عزيزتي، دا عقل، فاهماني ازاي؟ - وحتبات هنا لوحدك؟ - حاخاف من ايه؟(@)(@)(@@) قالها حمزة وهو خائف فعلا لمجرد التفكير في مصيره حين يذهب عنه الجميع، ويبقى وحده. - وبتقللي مانتاش بطل، حد يقدر يعمل كده؟ - إنتي عارفة المثل اللي بيقول بطل رغم أنفه، أهو أنا بالظبط.(@)(@)(@@) ونظرت فوزية إلى السماء والقمر، وما حولها من معالم صماء بكماء، وقد أفرخ بعض روعها وقالت: دي ليلة تاريخية يا حمزة، حنبقى نفتكرها سوا. - معلش يا فوزية، كل حاجة بتبقى صعبة لما الواحد بيكون فيها، وبعدين لما بتفوت وتصبح ذكريات بتبقى جميلة. - تعرف إنك ساعات بتقول حكم. - وانتي ساعات بتمدحيني من غير داعي.(@)(@)(@@) وسكتت فوزية وكان سكوتها إجابة، ثم قالت: أنا يا حمزة باستغرب جدا على أبو دومة ده ومراته، تصور واحدة حلوة بتقرأ وتكتب زي دي تجوز ليه واحد زيه. - وليه ما تجوزوش؟ - لأن كان ممكن تجوز أحسن منه. - أحسن ازاي يعني؟ - أصغر منه بكتير ومركزه أحسن. - شفتي بقى إن ساعات حكم الناس البساط بيبقى أحسن من حكمنا، شفتي بقى إنها ما بصتش لحاجات من دي، لازم فيه حاجة عجبتها فيه، لازم، الست دي باين عليها معدنها سليم جدا، دي لازم في يوم من الأيام يبقى لها دور.(@)(@)(@@) فضحكت فوزية وسألته: ازاي بقى؟(@)(@)(@@) فأجاب حمزة: انتي بتسأليني أنا؟ البركة فيكي.(@)(@)(@@) وجاءهما من الداخل صوت أبو دومة يدعوهما إلى الدخول.(@)(@)(@@) وتأمل حمزة الفراش الفاخر والنظافة التي أصبحت عليها الحجرة، ونظر إلى الرجل يشكره فوجد وكأن كل ما كان في الحجرة وفوق كومة الفرش من غبار وتراب قد انتقل إلى وجهه ورأسه وملابسه، ولم يترك حتى رموش عينيه ولا نهايات شاربه المشوشة، فعلق بها وأضفى عليها رماديته، وكذلك كانت أم محمود والأسطى حودة الصغير حتى بدت سحناتها في ضوء الشموع تستثير الضحك.(@)(@)(@@) وقال أبو دومة وهو يمسح التراب الذي دخل حلقه وسود لسانه معلقا على فخامة المكان: أصل كان الله يرحمه نظاجة قوي، هو 